{"sentences": ["Saraybosna\u2019da ziyafet 3 Aral\u0131k 2016 PAYLA\u015e Yorum yaz A Ba\u015ftan s\u00f6ylemekte yarar var: E\u011fer benim gibi \u2018\u015earki dama\u011fa\u2019 (Do\u011fulu) sahipseniz, buras\u0131 tam size g\u00f6re bir kent.", "\u00c7\u00fcnk\u00fc her k\u00f6\u015fe ba\u015f\u0131nda bir ziyafet sofras\u0131 sizi bekliyor.", "Ge\u00e7en hafta Saraybosna\u2019dayd\u0131m.", "Yedim yedim, yine de doymad\u0131m.", "Akl\u0131m orada kald\u0131.", "Ola\u011fan\u00fcst\u00fc lezzetlerin yer ald\u0131\u011f\u0131 Saraybosna mutfa\u011f\u0131n\u0131 Osmanl\u0131\u2019n\u0131n \u015fekillendirdi\u011fini uzun uzun anlatmaya gerek yok san\u0131r\u0131m.", "450 y\u0131l s\u00fcren egemenlikte \u00f6yle s\u0131k\u0131 k\u00f6kler sal\u0131nm\u0131\u015f ki.", "Bo\u015fnak denince akla Bo\u015fnak b\u00f6re\u011fi gelir.", "Nar gibi k\u0131zarm\u0131\u015f, sarmal k\u0131vr\u0131mlar t\u00fcm duyular\u0131 harekete ge\u00e7irir.", "G\u00f6zler g\u00f6rd\u00fckleriyle \u015fa\u015fk\u0131na d\u00f6ner.", "Burun, b\u00f6rekten y\u00fckselen kokularla kendinden ge\u00e7er.", "Damak duyular\u0131n en \u015fansl\u0131s\u0131d\u0131r, en b\u00fcy\u00fck pay ona d\u00fc\u015fer.", "Bosna\u2019da yedi\u011fim b\u00f6rekten sonra \u0130stanbul\u2019daki Bo\u015fnak as\u0131ll\u0131lar\u0131n yapt\u0131klar\u0131na -\u00f6zellikle e\u015fim al\u0131nmas\u0131n ama- biraz burun k\u0131v\u0131raca\u011f\u0131m art\u0131k (Z\u00fcmr\u00fct Hala\u2019n\u0131nkiler hari\u00e7).", "Bizde hamur biraz kal\u0131n oluyor, orada incecik.", "B\u00d6REK DEY\u0130NCE KABAKLI.", "Biz b\u00f6re\u011fi tek kelimeyle anlat\u0131yoruz ama Saraybosna\u2019da durum farkl\u0131.", "\u2018B\u00f6rek\u2019 dedi\u011finizde onlar kabakl\u0131 b\u00f6re\u011fi anl\u0131yor.", "\u2018Burek\u2019 derseniz \u00f6n\u00fcn\u00fcze k\u0131ymal\u0131 b\u00f6rek konacakt\u0131r.", "Peynirli istiyorsan\u0131z \u2018sindi\u00e7a\u2019, patatesli istiyorsan\u0131z \u2018kumpri\u00e7a\u2019, \u0131spanakl\u0131 istiyorsan\u0131z \u2018zeleni\u00e7e\u2019, g\u00fcl b\u00f6rek istiyorsan\u0131z \u2018j\u00fcpita\u2019 demelisiniz.", "Ben bu kelimeleri ayr\u0131 ayr\u0131 kullanmad\u0131m hi\u00e7.", "Vitrindeki b\u00fct\u00fcn b\u00f6rekleri i\u015faret edip ortaya bir tabak yapmalar\u0131n\u0131 istedim!", "Yolunuz d\u00fc\u015ferse, bir de kavurmal\u0131s\u0131n\u0131 denemenizi hararetle \u00f6neririm.", "Bo\u015fnaklar hamur kadar ete de d\u00fc\u015fk\u00fcn.", "Et denince akla hemen \u2018cevabi\u2019 denen k\u00f6fte gelir.", "Bu k\u00f6fte, g\u00f6r\u00fcn\u00fc\u015f olarak bizim Tekirda\u011f veya Sultanahmet k\u00f6ftesini and\u0131r\u0131r.", "Ama lezzeti farkl\u0131d\u0131r.", "\u00c7\u00fcnk\u00fc buradaki hayvanlar\u0131n eti, bizim etlerden kat kat lezzetlidir.", "Cevabi, ince bir pidenin ortas\u0131nda gelir.", "\u00dcst\u00fcnde bol kuru so\u011fan bulunur.", "Pide, k\u00f6ftenin ya\u011f\u0131n\u0131 emdi\u011fi i\u00e7in lezzetli bir \u0131slakl\u0131k sergiler.", "\u0130nsan hangisini yiyece\u011fini \u015fa\u015f\u0131r\u0131r.", "Ben, k\u00f6fteleri, kopard\u0131\u011f\u0131m pide par\u00e7alar\u0131na sararak yedim, lezzet sarho\u015fu oldum.", "\u0130\u015fi biraz daha abartmak istiyorsan\u0131z, k\u00f6ftelerin \u00fcst\u00fcne biraz tuzlu kaymak koydurabilirsiniz.", "K\u00f6ftenin s\u0131cakl\u0131\u011f\u0131yla eriyen kayma\u011f\u0131n yol a\u00e7t\u0131\u011f\u0131 lezzet patlamas\u0131na sa\u011flam y\u00fcrekler bile dayanmaz.", "Bir di\u011fer \u00e7e\u015fit de; kurutulmu\u015f etlerdir.", "Bo\u015fnaklara g\u00f6re kurutulmu\u015f et girmeyen mutfaktan lezzetli yemek \u00e7\u0131kamaz.", "En muteber olan\u0131, danan\u0131n kontrfile ve antrikotunun kurutulmu\u015f olanlar\u0131d\u0131r.", "Se\u00e7ilen etler \u00f6nce 16 g\u00fcn kadar tuzlu ve sarm\u0131sakl\u0131 bir kar\u0131\u015f\u0131mda salamura edilir.", "Daha sonra kurutma odas\u0131na as\u0131l\u0131p odun ate\u015fiyle t\u00fcts\u00fclenir.", "KAYMAK, HAF\u0130F TUZLUDUR \u00a0 \u00d6nerim; bu isli etle bir kuru fasulye pi\u015firin.", "Buram buram duman kokan bu kuru fasulye, uzun s\u00fcre r\u00fcyalar\u0131n\u0131za girecek!", "Bu arada buram buram is kokan sucu\u011fun hakk\u0131n\u0131 da yemek istemem.", "Bo\u015fnaklar\u0131n \u00e7ok sevdikleri bir ba\u015fka yiyecek de kaymakt\u0131r.", "Bizdeki l\u00fcle l\u00fcle kayma\u011fa benzemez.", "Tad\u0131 hafif tuzludur.", "Arka planda s\u00fct\u00fcn tatl\u0131 tad\u0131 biraz duyulur.", "Bir nevi ya\u011f\u0131 bol, yo\u011fun bir krema.", "Bo\u015fnaklar bu kayma\u011f\u0131 k\u00f6ftenin, yaprak sarmas\u0131n\u0131n, etli biber dolmas\u0131n\u0131n, so\u011fan dolmas\u0131n\u0131n ve baz\u0131 \u00e7orbalar\u0131n \u00fcst\u00fcne koyarak t\u00fcketiyorlar.", "Mostar\u2019da yedi\u011fim \u2018bey \u00e7orbas\u0131\u2019, ad\u0131 gibi tam beylere lay\u0131kt\u0131.", "Didiklenmi\u015f tavuk eti, tavuk suyu, bezelye, bamya, \u015fehriye, patatesle yap\u0131lan bu \u00e7orba, so\u011fuk havalar\u0131n vazge\u00e7ilmez yeme\u011fiymi\u015f.", "Akl\u0131m\u0131 ba\u015f\u0131mdan alan bir di\u011fer yemek de \u2018klepe\u2019 oldu.", "Sarm\u0131sakl\u0131 yo\u011furt e\u015fli\u011finde yenen bu yemek, mant\u0131severlerin kalbinde taht kuracakt\u0131r.", "E\u011fer midenizde h\u00e2l\u00e2 yer kal\u0131rsa, mutlaka elmal\u0131 baklavan\u0131n tad\u0131na bakmal\u0131s\u0131n\u0131z.", "Benden \u00f6nermesi.", "BO\u015eNAK MUTFA\u011eININ DE\u011e\u0130\u015eMEZ MEZES\u0130: SOKA Kaymakla yap\u0131lan en \u00f6nemli yiyecekse \u2018soka\u2019 denen bir \u00e7e\u015fit tur\u015fudur.", "Bu yiyecek, Bo\u015fnak biberiyle yap\u0131l\u0131r.", "Bu biber, a\u00e7\u0131k sar\u0131 renkte, dolmal\u0131k biberden biraz daha konik g\u00f6r\u00fcn\u00fcml\u00fc ve daha etlidir.", "\u00c7ekirdekleri temizlenen biberler tuzlu kaymakla doldurulur.", "Baz\u0131lar\u0131 bu kayma\u011fa bir miktar da peynir katar.", "Serin bir yerde 20-30 g\u00fcn bekletilen bu biberler, Bo\u015fnak sofralar\u0131n\u0131n de\u011fi\u015fmez mezeleri aras\u0131ndaki yerini al\u0131r.", "Sokan\u0131n bir benzerine K\u0131rklareli mutfa\u011f\u0131nda \u2018s\u00fctl\u00fc biber tur\u015fusu\u2019, Edirne mutfa\u011f\u0131ndaysa \u2018ak\u00e7a kat\u0131k\u2019 denir."]}