{"sentences": ["Ayd\u0131n Candabak: Hakkari'de blucinli k\u0131zlar 10 Temmuz 2000 PAYLA\u015e Yorum yaz A Ayd\u0131n CANDABAK HAKKAR\u0130'yi g\u00f6rd\u00fcm.", "\u00c7obanlar hayvanlar\u0131na, hayvanlar otlaklar\u0131na kavu\u015fmu\u015f.", "Kovanlar serilmi\u015f yama\u00e7lara, ar\u0131lar \u00e7i\u00e7ekleriyle bulu\u015fmu\u015f.", "Ter\u00f6r\u00fcn \u00f6l\u00fcm kasveti, yerini huzura ve umuda terketmi\u015f.", "\u0130nsanlar sindikleri k\u00f6\u015felerden \u00e7\u0131km\u0131\u015f, bedenlerine enerji, y\u00fczlerine can gelmi\u015f.", "Hakkari, beni ger\u00e7ekten duyguland\u0131ran ve heyecanland\u0131ran m\u00fcthi\u015f ata\u011fa ge\u00e7mi\u015f.", "* Devlet Bakan\u0131 Fikret \u00dcnl\u00fc, Ulusal Gen\u00e7lik Kamplar\u0131 projesini ba\u015flat\u0131yor.", "\u0130lk dura\u011f\u0131m\u0131z Van.", "Geva\u015f kamp\u0131n\u0131 ziyaret ediyoruz.", "Vang\u00f6l\u00fc'n\u00fcn k\u0131y\u0131s\u0131ndaki kamp\u0131n, \u00f6nceki y\u0131llarda operasyonlar i\u00e7in kente gelen da\u011f komandolar\u0131 taraf\u0131ndan kullan\u0131ld\u0131\u011f\u0131n\u0131 \u00f6\u011freniyoruz.", "Kamp\u0131n, gen\u00e7lik kamp\u0131 olabilmesi i\u00e7in, d\u00fcnyalar kadar eksi\u011fi var ama iyi niyetli bir ba\u015flang\u0131\u00e7.", "Van Valisi projeyi ciddiye alsa, gen\u00e7lerin a\u00e7\u0131k y\u00fcreklilikle Bakan'a yapt\u0131klar\u0131 \u015fikayetlerin belki de \u00e7o\u011fu olmayacakt\u0131.", "* Asl\u0131nda gezi program\u0131nda Hakkari yok.", "Bakan \u00dcnl\u00fc, \u2018\u2018Hakkari'ye gidelim mi?", "\u2019\u2019 diye sorunca, \u2018\u2018Memnuniyetle\u2019\u2019 diye atl\u0131yorum.", "Di\u011fer meslekta\u015flar da onayl\u0131yor.", "Hakkari, b\u00f6lgede daha \u00f6nce g\u00f6rme \u015fans\u0131n\u0131 bulamad\u0131\u011f\u0131m tek kent.", "Ula\u015f\u0131lamayan, da\u011flar\u0131 ge\u00e7it vermeyen, yoksullu\u011fun, sefaletin dizboyu oldu\u011fu, \u00fcstelik ter\u00f6r\u00fcn k\u0131skac\u0131ndaki kent olarak \u015fekillenmi\u015f kafamda.", "Yola koyuluyoruz.", "\u00c7ift \u015feritli, asfalt yol.", "Ne bir \u00e7ukur, ne bir t\u00fcmsek.", "Trafik \u00e7izgi ve levhalar\u0131, renkli i\u015faret \u00e7ubuklar\u0131 eksiksiz.", "Bravo Karayollar\u0131'na.", "Resmi olmayan ara\u00e7lar kontrol noktalar\u0131nda durduruluyor.", "\u2018\u2018Kontrol, g\u00fcvenli\u011finiz i\u00e7in yap\u0131l\u0131yor\u2019\u2019 tabelalar\u0131yla vatanda\u015fa a\u00e7\u0131klama yap\u0131l\u0131yor.", "Zapsuyu'nun kenar\u0131ndan kenar\u0131ndan ilerliyoruz Hakkari'ye.", "\u00c7obanlar davar, koyun ve kuzular\u0131n\u0131 ye\u015fil yama\u00e7larda, tepelerde otlat\u0131yor, Zap'ta suluyor.", "Ar\u0131c\u0131lar kovanlar\u0131n\u0131 yaym\u0131\u015f, \u00f6zg\u00fcrl\u00fc\u011f\u00fcn tad\u0131n\u0131 \u00e7\u0131kar\u0131yor.", "Hayvanc\u0131l\u0131k da, ar\u0131c\u0131l\u0131k da eski g\u00fcnlerine d\u00f6n\u00fcyor, yeniden canlan\u0131yor.", "* DHA Van Temsilcisi Sad\u0131k Kaplan, \u2018\u2018\u0130\u015fte Hakkari\u2019\u2019 diyor.", "Sarp da\u011flar\u0131n \u00e7evreledi\u011fi bir vadiden ge\u00e7iyoruz.", "Sanki bir \u00e7ana\u011f\u0131n i\u00e7ine yerle\u015ftirilmi\u015f kent.", "O \u00e7anakta toprak daml\u0131 evler de var, ama apartmanlar da.", "\u00c7ok say\u0131da apartman in\u015faat\u0131 da y\u00fckseliyor.", "\u00c7ar\u015f\u0131da canl\u0131l\u0131k ya\u015fan\u0131yor.", "Yollarda y\u00fcr\u00fcyen blucinli gen\u00e7 k\u0131zlar.", "Ba\u015f\u0131 a\u00e7\u0131k, temiz ve modern giyimli kad\u0131nlar.", "Emniyet M\u00fcd\u00fcr\u00fc Nail San, \u2018\u2018Huzura kavu\u015ftuk\u2019\u2019 diyor.", "20 ayd\u0131r tek silah sesi duyulmam\u0131\u015f kentte.", "\u2018\u2018Patlasa, patlatan\u0131 bulacak imkan\u0131m\u0131z var\u2019\u2019 diye ekliyor.", "Yat\u0131l\u0131 B\u00f6lge Okulu'ndaki kampta gen\u00e7ler halay \u00e7ekerken, DSP \u0130l Ba\u015fkan\u0131 Mehmet Ba\u015f, \u2018\u2018Medyadan tek ricam\u0131z var, hatta onlara yalvar\u0131yoruz\u2019\u2019 diyor ve devam ediyor: \u2018\u2018Hakkari'yi ter\u00f6r kenti olarak g\u00f6stermeyin.", "Burada huzur var.", "Burada dostluk ve insanl\u0131k var.", "\u0130nan\u0131n, gelen zaten bunlar\u0131 ya\u015f\u0131yor ve ayr\u0131lmak istemiyor.", "Ama bu y\u0131l atanan 450 \u00f6\u011fretmenden 250'si maalesef g\u00f6reve ba\u015flamad\u0131.", "Bu \u00e7ocuklara yaz\u0131k.", "Hakkarili'nin mesaj\u0131n\u0131 onlara duyurun.", "Gelsinler, bizi tan\u0131s\u0131nlar, inan\u0131n ayr\u0131lmak istemeyeceklerdir.", "\u2019\u2019 \u0130dealist \u00f6\u011fretmenler, eminim bu sese kulak verecektir.", "Hakkari'den duyulan bu ses, T\u00fcrkiye'nin de \u015fahlan\u0131\u015f\u0131n\u0131n sesidir.", "Ben buna inan\u0131yorum."]}