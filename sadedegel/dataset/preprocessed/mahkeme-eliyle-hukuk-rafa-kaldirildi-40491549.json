{"sentences": ["Mahkeme eliyle hukuk rafa kald\u0131r\u0131ld\u0131 16 Haziran 2017 PAYLA\u015e Yorum yaz A \u0130STANBUL milletvekili Enis Berbero\u011flu\u2019nun 25 y\u0131l hapse mahk\u00fbm olup tutuklanmas\u0131na neden olan dava g\u00f6sterdi ki M\u0130T TIR\u2019lar\u0131, Suriye\u2019ye zaman\u0131n ba\u015fbakan\u0131n\u0131n (Ahmet Davuto\u011flu) dedi\u011fi gibi yard\u0131m malzemesi de\u011fil, silah ve cephane ta\u015f\u0131yormu\u015f.", "E\u011fer b\u00f6yle olmam\u0131\u015f olsayd\u0131, Berbero\u011flu\u2019nun \u201ccasusluk\u201d ve \u201cdevletin g\u00fcvenli\u011fini tehlikeye d\u00fc\u015f\u00fcrmek\u201d su\u00e7lamas\u0131yla mahk\u00fbm edilmesi de m\u00fcmk\u00fcn olamazd\u0131 \u00e7\u00fcnk\u00fc.", "\u0130nsani yard\u0131m g\u00f6t\u00fcren TIR\u2019lar ile ilgili belge ve bilgilere sahip olmak, bunlar\u0131 a\u00e7\u0131klamak, neden su\u00e7 olsun ki?", "Tabii bu mahk\u00fbmiyetin yol a\u00e7aca\u011f\u0131 ba\u015fka bir\u00e7ok hukuki sorun var.", "Bir kom\u015fu \u00fclkenin isyanc\u0131lar\u0131na silah ve m\u00fchimmat sa\u011flaman\u0131n yol a\u00e7aca\u011f\u0131 uluslararas\u0131 hukuki sorunlar\u0131 \u015fimdilik bir kenara b\u0131rakal\u0131m.", "Bunun T\u00fcrkiye\u2019de i\u00e7 hukuk a\u00e7\u0131s\u0131ndan da sonu\u00e7lar\u0131 olmal\u0131 ama bu yarg\u0131 d\u00fczeninde bu da kolayca \u00fcst\u00fc \u00f6rt\u00fclebilecek bir durum say\u0131labilir.", "Ancak, i\u015fin bas\u0131n \u00f6zg\u00fcrl\u00fc\u011f\u00fcn\u00fc ve genel olarak T\u00fcrkiye demokrasisinin durumunu g\u00f6steren sonu\u00e7lar\u0131 da var.", "Birincisi, s\u00f6z konusu belgelerin i\u00e7erdi\u011fi bilgi, Berbero\u011flu\u2019nun bunlar\u0131 Cumhuriyet gazetesine verdi\u011fi tarihte art\u0131k \u201ca\u00e7\u0131k bilgi\u201d haline gelmi\u015f bir bilgiydi.", "Bu haber, zaten daha \u00f6nce Al Monitor haber sitesinde ve BBC T\u00fcrk\u00e7e servisinde yay\u0131nlanm\u0131\u015ft\u0131.", "T\u00fcrkiye\u2019de de Ayd\u0131nl\u0131k gazetesi ayn\u0131 haberi Cumhuriyet\u2019ten \u00f6nce yay\u0131nlam\u0131\u015ft\u0131, bilgi alenile\u015fmi\u015fti.", "Alenile\u015fmi\u015f bir bilginin, \u201cdevlet s\u0131rr\u0131\u201d kapsam\u0131nda de\u011ferlendirilmesi ve \u201ccasusluk\u201d su\u00e7unu olu\u015fturmas\u0131 s\u00f6z konusu olabilir mi?", "\u00d6te yandan A\u0130HM\u2019nin, herhangi bir \u015fekilde elde edilmi\u015f bilginin, bu bilgi \u201cgizli ya da devlet s\u0131rr\u0131\u201d niteli\u011finde de olsa, yay\u0131nlanmas\u0131n\u0131n su\u00e7 olmayaca\u011f\u0131na ili\u015fkin kararlar\u0131 var.", "A\u0130HM, Radio Twist/Slovakya, Bladet Tr\u00f6ms\u00f6/Norve\u00e7, Fressoz ve Loire/Fransa davalar\u0131nda, yasad\u0131\u015f\u0131 elde edilen gizli bilgi ve belgelerin yay\u0131nlanmas\u0131n\u0131n cezaland\u0131r\u0131lmas\u0131n\u0131, bas\u0131n \u00f6zg\u00fcrl\u00fc\u011f\u00fcn\u00fc ihlal olarak de\u011ferlendirdi.", "\u00c7\u00fcnk\u00fc demokratik bir \u00fclkede idareyi denetleyecek g\u00fc\u00e7 sadece yasama ve yarg\u0131 organlar\u0131 de\u011fil.", "Bas\u0131n\u0131n demokrasilerde \u201cd\u00f6rd\u00fcnc\u00fc g\u00fc\u00e7\u201d olarak isimlendirilmesinin nedeni bu.", "H\u00fck\u00fcmetlerin her t\u00fcrl\u00fc eylem ve eylemi bas\u0131n\u0131n denetimine de tabi olmal\u0131d\u0131r ki vatanda\u015flar\u0131n ger\u00e7e\u011fe ula\u015fabilmeleri m\u00fcmk\u00fcn olsun.", "Bas\u0131n da bu g\u00f6revini, elde etti\u011fi haberleri yay\u0131nlayarak yerine getirir.", "1971 y\u0131l\u0131nda, ABD\u2019de New York Times ve Washington post gazeteleri, Vietnam Sava\u015f\u0131 ile ilgili gizli bir belgeyi yay\u0131mlamak istedi ve ABD h\u00fck\u00fcmeti bu belgenin yay\u0131nlanmas\u0131na \u201culusal g\u00fcvenlik gerek\u00e7esiyle\u201d engel oldu.", "ABD Y\u00fcksek Mahkemesi bu yasa\u011f\u0131, ABD Anayasas\u0131\u2019n\u0131n ifade \u00f6zg\u00fcrl\u00fc\u011f\u00fc ile ilgili maddesine ayk\u0131r\u0131 bularak kald\u0131rd\u0131.", "Kararda \u015f\u00f6yle deniliyor: \u201cBas\u0131n\u0131n anayasal g\u00fcvenceye sahip olmas\u0131n\u0131n amac\u0131 h\u00fck\u00fcmetin s\u0131rlar\u0131n\u0131 a\u00e7\u0131\u011fa \u00e7\u0131karmak ve halk\u0131 bilgilendirmektir\u201d.", "Kararda \u015fu da var: \u201cBu belgenin a\u00e7\u0131klanmas\u0131n\u0131n baz\u0131 sonu\u00e7lar\u0131 olabilir.", "Ancak bu bas\u0131n\u0131n k\u0131s\u0131tlanmas\u0131n\u0131 hakl\u0131 g\u00f6stermez.", "H\u00fck\u00fcmet i\u00e7indeki gizlilik temelde antidemokratiktir ve b\u00fcrokratik yanl\u0131\u015flar\u0131n kal\u0131c\u0131, devaml\u0131 olmas\u0131na yol a\u00e7ar.", "Kamuyu ilgilendiren konular\u0131n tart\u0131\u015fmaya a\u00e7\u0131lmas\u0131 sa\u011fl\u0131kl\u0131 bir demokrasi i\u00e7in ya\u015famsal \u00f6nemdedir\u201d.", "(R\u0131za T\u00fcrmen, Bas\u0131n \u00d6zg\u00fcrl\u00fc\u011f\u00fc ve M\u0130T TIR\u2019lar\u0131, www.", "t24.com.", "tr) ABD Anayasa Mahkemesi\u2019nin kararlar\u0131 elbette T\u00fcrkiye\u2019de yarg\u0131y\u0131 ba\u011flam\u0131yor.", "Ama unutmayal\u0131m ki A\u0130HM de benzer gerek\u00e7elerle, bu t\u00fcr belge ve bilgilerin yay\u0131nlanmas\u0131n\u0131n engellenmesini cezaland\u0131r\u0131yor.", "Avrupa \u0130nsan Haklar\u0131 S\u00f6zle\u015fmesi ve A\u0130HM kararlar\u0131, T\u00fcrkiye i\u00e7in bir \u00fcst hukuk kural\u0131 de\u011fil mi?", "Mahkemelerin kendilerini yasama organ\u0131 yerine koyup A\u0130HS\u2019yi, Anayasa\u2019y\u0131 ve A\u0130HM kararlar\u0131n\u0131 yok saymas\u0131na ne isim veriyorduk?", "Bu dava, bir \u00f6rnek olay olarak hukuk fak\u00fcltesindeki s\u0131navda sorulsayd\u0131 ve bug\u00fcn yarg\u0131\u00e7 olarak bu karar\u0131 verenler, bu kararlar\u0131n\u0131 s\u0131nav k\u00e2\u011f\u0131d\u0131na yazm\u0131\u015f olsalard\u0131, s\u0131n\u0131fta kal\u0131rlard\u0131.", "\u0130DAR\u0130 KARARLA HAK KISITLANAMAZ ANKARA Valili\u011fi, CHP Genel Ba\u015fkan\u0131 Kemal K\u0131l\u0131\u00e7daro\u011flu\u2019nun ba\u015flatt\u0131\u011f\u0131 \u201cadalet y\u00fcr\u00fcy\u00fc\u015f\u00fc\u201d ile ilgili olarak baz\u0131 k\u0131s\u0131tlama kararlar\u0131 ald\u0131.", "Buna g\u00f6re y\u00fcr\u00fcy\u00fc\u015f s\u0131ras\u0131nda miting d\u00fczenlenmeyecek, y\u00fcr\u00fcy\u00fc\u015fe kat\u0131lanlar\u0131n say\u0131s\u0131 \u201cmakul\u201d seviyeyi a\u015fmayacak.", "Valili\u011fin di\u011fer kararlar\u0131n\u0131n kamu g\u00fcvenli\u011fi ile ilgili oldu\u011funu, g\u00fcvenli\u011fin ba\u015fka t\u00fcrl\u00fc sa\u011flanamayaca\u011f\u0131n\u0131 varsayal\u0131m.", "Bizim varsay\u0131mlar\u0131m\u0131z kararlar\u0131n hukuk d\u0131\u015f\u0131 olmas\u0131 ger\u00e7e\u011fini de\u011fi\u015ftirmiyor ama diyelim ki \u00f6yle olsun.", "\u201cMakul say\u0131da ki\u015fi\u201d ne demek?", "Ka\u00e7 ki\u015fi makul oluyor, ka\u00e7 ki\u015finin \u00fczerine \u00e7\u0131k\u0131l\u0131nca bu \u201cmant\u0131ks\u0131z\u201d bir say\u0131 oluyor?", "G\u00f6rd\u00fc\u011f\u00fcn\u00fcz gibi son derece \u201ckeyfi\u201d bir k\u0131s\u0131tlama bu.", "\u0130darenin bir g\u00f6steri y\u00fcr\u00fcy\u00fc\u015f\u00fcne ka\u00e7 ki\u015finin kat\u0131labilece\u011fine ili\u015fkin kendi keyfine g\u00f6re bir s\u0131n\u0131rlama getirmesi, \u00fcst hukuk metni olan Avrupa \u0130nsan Haklar\u0131 S\u00f6zle\u015fmesi\u2019ne de ayk\u0131r\u0131.", "A\u0130HM\u2019nin de bu t\u00fcr keyfi uygulamalar\u0131 mahk\u00fbm eden \u00e7ok say\u0131da karar\u0131 var.", "\u0130kincisi, toplant\u0131 yapma hakk\u0131, ifade \u00f6zg\u00fcrl\u00fc\u011f\u00fcn\u00fcn bir par\u00e7as\u0131.", "\u0130dare, bunun yap\u0131lmas\u0131n\u0131 engelleyemeyece\u011fi gibi yerini de belirlemek hakk\u0131na sahip de\u011fil.", "Bununla da ilgili \u00e7ok say\u0131da A\u0130HM karar\u0131 var.", "\u00d6yle g\u00f6r\u00fcn\u00fcyor ki son derece b\u00fcy\u00fck bir h\u0131zla bir viraja yakla\u015f\u0131yoruz.", "Bu viraj, T\u00fcrkiye\u2019nin Avrupa hukukunun bir par\u00e7as\u0131 olup olmayaca\u011f\u0131 karar\u0131n\u0131n verilece\u011fi bir d\u00f6neme\u00e7.", "A\u0130HS ve Anayasa\u2019dan kaynaklanan haklar\u0131m\u0131z\u0131, idari kararlarla ortadan kald\u0131rabilecekler mi, kald\u0131ramayacaklar m\u0131?", "T\u00fcrkiye\u2019nin yeri Avrupa m\u0131 yoksa Ortado\u011fu\u2019nun otoriter rejimlerinin yan\u0131 m\u0131?", "MERAK ETT\u0130\u011e\u0130M B\u0130R KONU ARDA Turan\u2019\u0131n meslekta\u015f\u0131m\u0131z Bilal Me\u015fe\u2019ye yumruk atmas\u0131, hakaret etmesi ile ilgili b\u00fct\u00fcn yorumlar\u0131 okuyunca akl\u0131ma tak\u0131ld\u0131.", "Herkes Arda Turan\u2019\u0131 \u201cbabas\u0131 ya\u015f\u0131ndaki adama\u201d sald\u0131rd\u0131\u011f\u0131 i\u00e7in ele\u015ftiriyor.", "Merak ettim: Bilal Me\u015fe, Arda Turan\u2019\u0131n ya\u015f\u0131t\u0131 ya da k\u00fc\u00e7\u00fc\u011f\u00fc olsayd\u0131, bir gazeteciye sald\u0131rmas\u0131 sorun olmayacak m\u0131yd\u0131?"]}