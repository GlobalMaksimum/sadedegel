{"sentences": ["\u0130stanbul\u2019un bitkileri bile do\u011faya ka\u00e7\u0131yor 12 A\u011fustos 2017 PAYLA\u015e Yorum yaz A \u0130STANBUL \u00dcniversitesi Orman Fak\u00fcltesi Orman Botani\u011fi Anabilim Dal\u0131 Ba\u015fkan\u0131 Prof.", "Dr. \u00dcnal Akkemik beni Belgrad Orman\u0131\u2019yla ger\u00e7ek anlamda tan\u0131\u015ft\u0131ran ki\u015fidir.", "Belgrad Orman\u0131\u2019n\u0131n hamisidir benim g\u00f6z\u00fcmde.", "Bu orman\u0131 g\u00f6zeten, koruyan, kollayand\u0131r.", "A\u011fa\u00e7lar kuruyor mu, orman\u0131n hukuki stat\u00fcs\u00fc yerinde mi.", "Bunlar\u0131 sordu\u011fum ki\u015fidir.", "Orman\u0131 kar\u0131\u015f kar\u0131\u015f gezer, \u015fehrin bask\u0131s\u0131n\u0131 bilim insan\u0131 titizli\u011fiyle \u00f6l\u00e7er.", "Prof.", "Dr. Akkemik ge\u00e7ti\u011fimiz g\u00fcnlerde y\u0131llar\u0131n eme\u011fi bir kitap \u00e7\u0131kard\u0131: \u2018\u0130stanbul\u2019un Do\u011fal Bitkileri\u2019.", "\u00c7EK\u00dcL Yay\u0131nlar\u0131\u2019ndan \u00e7\u0131kan kitap ara\u015ft\u0131rmac\u0131lar ve do\u011fa tutkunlar\u0131 i\u00e7in \u00e7ok \u00f6nemli bir kaynak\u00e7a olman\u0131n \u00e7ok \u00f6tesinde, kaybetmekte olduklar\u0131m\u0131z\u0131 da g\u00f6z\u00fcm\u00fcze sokmas\u0131 a\u00e7\u0131s\u0131ndan \u00f6nemli bir kay\u0131t.", "Akkemik, 8500 y\u0131ll\u0131k tarihe sahip \u0130stanbul\u2019un geni\u015f s\u0131n\u0131rlar\u0131 i\u00e7inde 2200 bitki t\u00fcr\u00fc varl\u0131\u011f\u0131 saptam\u0131\u015f ve bunlar\u0131n 981\u2019ini foto\u011fraflar\u0131yla bu kitapta bir araya getirmi\u015f.", "KENT \u0130\u00c7\u0130 \u0130ST\u0130LACI T\u00dcRLERE KALDI \u0130stanbul\u2019un \u0131l\u0131man havas\u0131, zengin orman varl\u0131\u011f\u0131, denizlerle \u00e7evrili olmas\u0131 ona bu kitaptaki 981 bitkiyi kazand\u0131rm\u0131\u015f.", "Ama Akkemik\u2019in arazi \u00e7al\u0131\u015fmalar\u0131 s\u0131ras\u0131nda saptad\u0131\u011f\u0131 \u00fczere, \u0130stanbul\u2019un do\u011fal bitkileri kuzeye \u00e7ekilmi\u015f ve kent i\u00e7i ekosistemi istilac\u0131 t\u00fcrlere b\u0131rakm\u0131\u015f.", "Bu y\u00fczden \u2018do\u011faya ka\u00e7an\u2019 ve kendili\u011finden var olmaya \u00e7al\u0131\u015fan bitkilerin izini s\u00fcren Akkemik, bu alanda bilimsel \u00e7al\u0131\u015fmalara ihtiya\u00e7 oldu\u011funu s\u00f6yl\u00fcyor.", "En az\u0131ndan bu kitap sayesinde \u015fimdi \u0130stanbul\u2019da yeti\u015fen bitkileri biliyoruz.", "\u015eimdiki beton pop\u00fclasyonundan bahsetmiyorum ama kentle\u015fme \u0130stanbul\u2019dan sadece g\u00f6t\u00fcrmemi\u015f, ona kazand\u0131rm\u0131\u015f da.", "Akkemik, \u0130stanbul\u2019un kentle\u015fmeyle birlikte peyzaj uygulamalar\u0131na ve \u2018egzotik\u2019 diye adland\u0131rd\u0131\u011f\u0131m\u0131z, T\u00fcrkiye\u2019de olmay\u0131p ba\u015fka \u00fclkelerden getirilerek yeti\u015ftirilen \u00e7ok say\u0131da bitkiye de ev sahipli\u011fi yapmaya ba\u015flad\u0131\u011f\u0131n\u0131 anlat\u0131yor.", "Ama bu kitapta bu egzotik t\u00fcrlere yer verilmiyor.", "Bunlar aras\u0131ndan sadece \u0130stanbul\u2019un do\u011fas\u0131na ka\u00e7maya ve oralarda kendili\u011finden yeti\u015fmeye ba\u015flam\u0131\u015f olanlara yer veriliyor.", "\u00c7\u00fcnk\u00fc onlar buraya sadece \u2018getirilmemi\u015f\u2019, ayn\u0131 zamanda \u0130stanbul\u2019un do\u011fas\u0131n\u0131n bir par\u00e7as\u0131, onlar da art\u0131k \u0130stanbullu olmu\u015f.", "B\u0130TK\u0130LER\u0130N G\u00d6\u00c7 YOLUYDU \u0130stanbul\u2019un bitkileri sadece bulundu\u011fu b\u00f6lgeyle k\u0131s\u0131tl\u0131 de\u011fil; yakla\u015f\u0131k 50 kilometrekarelik bir kuzey-g\u00fcney hatt\u0131nda, kuzeyinde Karadeniz B\u00f6lgesi, g\u00fcneyinde Ege-Akdeniz B\u00f6lgesi, orta ku\u015fa\u011f\u0131ndaki 150-300 metre y\u00fcksekli\u011findeki da\u011fl\u0131k k\u0131s\u0131mlar\u0131nda ise \u0130\u00e7 Anadolu\u2019nun kuzeyine benzer bitki \u00e7e\u015fitlili\u011fine sahip.", "Akkemik, \u0130stanbul\u2019daki bitki \u00e7e\u015fitlili\u011fini \u00e7ok eskilere dayand\u0131r\u0131yor: \u201cD\u00fcnyan\u0131n ya\u015fad\u0131\u011f\u0131 buzul \u00e7a\u011flar\u0131nda \u0130stanbul, bitkilerin so\u011fuk zamanlarda kuzeyden g\u00fcneye, \u0131s\u0131nma d\u00f6nemlerinde g\u00fcneyden kuzeye do\u011fru yapt\u0131klar\u0131 g\u00f6\u00e7lerde en \u00f6nemli g\u00f6\u00e7 yollar\u0131ndan birini olu\u015fturmu\u015ftur.", "\u0130stanbul\u2019un \u0131l\u0131man havas\u0131 ve bitki ya\u015fam\u0131 i\u00e7in gerekli olan suyun yeterli olmas\u0131, g\u00f6\u00e7 yolundaki bitkilerin burada da ya\u015famas\u0131na olanak sa\u011flad\u0131\u011f\u0131ndan \u00e7e\u015fitlilik olduk\u00e7a y\u00fcksektir\u201d.", "\u0130laveten, k\u0131y\u0131 kumullar\u0131, sulak alanlar\u0131 ve kayal\u0131klar da \u0130stanbul\u2019un zengin bitki kaynaklar\u0131.", "D\u00fc\u015f\u00fcnsenize.", "En basitinden 3.", "havaliman\u0131 in\u015faat\u0131 i\u00e7in kurutulan sulak alanlar bile art\u0131k yok.", "\u0130stanbul\u2019un her yeri beton ve in\u015faat furyas\u0131 bitecek gibi de\u011fil.", "Bir buzul \u00e7a\u011f\u0131 daha gelse.", "\u0130stanbul eskisi gibi bitkilerin g\u00f6\u00e7 yolu olabilir mi sahiden?", "Zor.", "Bu gidi\u015fle onlara g\u00f6\u00e7te gereken ne toprak kalacak ne de su.", "Kitab\u0131n kapak foto\u011fraf\u0131nda T\u00fcrk zamba\u011f\u0131 kullan\u0131lm\u0131\u015f.", "Bu, \u0130stanbul\u2019un nemli ormanlar\u0131nda yeti\u015fen ve yap\u0131la\u015fmadan en fazla etkilenen, nadir ve tehlike alt\u0131ndaki t\u00fcrlerden biri."]}