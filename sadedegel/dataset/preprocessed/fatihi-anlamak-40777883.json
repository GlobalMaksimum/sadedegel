{"sentences": ["Fatih\u2019i anlamak 20 Mart 2018 PAYLA\u015e Yorum yaz A TAR\u0130HE ilgi ve merak\u0131n artt\u0131\u011f\u0131 zaman\u0131m\u0131zda Osmanl\u0131 a\u00e7\u0131s\u0131ndan bilhassa \u00f6nemsedi\u011fim iki d\u00f6nem var: Biri Fatih Sultan Mehmet ve zaman\u0131, \u00f6b\u00fcr\u00fc II.", "Mahmut\u2019tan itibaren ba\u015flayan modernle\u015fme s\u00fcreci.", "Fatih Sultan Mehmet Osmanl\u0131 tarihindeki devlet adamlar\u0131n\u0131n en b\u00fcy\u00fc\u011f\u00fcd\u00fcr.", "Beylikten kurumsal imparatorlu\u011fa ge\u00e7i\u015fin \u2018kanunname\u2019leri onun eseridir.", "Bunlardan biri olan \u2018karde\u015f katli\u2019 ger\u00e7ekten vahimdir, trajiktir.", "Fakat Osmanl\u0131\u2019n\u0131n \u00f6nceki T\u00fcrk beylikleri gibi \u015fehzade kavgalar\u0131yla da\u011f\u0131lmas\u0131n\u0131 \u00f6nledi, 17.", "Y\u00fczy\u0131l\u2019\u0131n ba\u015f\u0131nda kald\u0131r\u0131ld\u0131.", "Unutmamak laz\u0131m, Cem Sultan Anadolu\u2019yu kendisinin, Rumeli\u2019yi a\u011fabeyi II.", "Beyaz\u0131t\u2019\u0131n almas\u0131n\u0131, devleti \u2018b\u00f6l\u00fc\u015fmeyi\u2019 \u00f6nermi\u015fti!", "FAT\u0130H VE B\u0130L\u0130M Fatih, zaman\u0131ndaki felsefe ve bilim hareketlerine en \u00e7ok ilgi duyan padi\u015fah\u0131m\u0131zd\u0131.", "Bilim tarih\u00e7isi Ekmeleddin \u0130hsano\u011flu\u2019na g\u00f6re, Fatih\u2019e kadar medrese vakfiyelerinde \u2018akli ilimler\u2019 ve \u2018felasife\u2019 denilen teolojik felsefe dersleri hi\u00e7 vurgulanmazd\u0131.", "\u0130lk defa Fatih, kurdu\u011fu medresede \u2018akli ilimler\u2019i m\u00fcfredata koydurdu.", "B\u00fct\u00fcn \u0130slam tarihinde bu bir \u2018d\u00f6n\u00fcm noktas\u0131\u2019d\u0131r.", "(Osmanl\u0131 Bilim Miras\u0131, cilt I, s. 115, Yap\u0131 Kredi Yay.", ") Fatih\u2019i yeti\u015ftiren ortam ve Bizans\u2019\u0131n ba\u015fkentini almas\u0131n\u0131n etkilerinden ba\u015fka, onun do\u011fu\u015ftan gelen zek\u00e2s\u0131 bilhassa \u00f6nemlidir.", "\u0130slam tarihinde Gazali ile \u0130bn R\u00fc\u015fd aras\u0131ndaki felsefe tart\u0131\u015fmas\u0131n\u0131, unutulduktan iki as\u0131r sonra yenileyen de Fatih\u2019tir.", "Fatih, d\u00f6nemin \u00e2limlerinden Hocazade\u2019ye bu tart\u0131\u015fma hakk\u0131nda mukayeseli eser yazd\u0131rd\u0131.", "Bu konuda merhum Prof.", "M\u00fcbahat K\u00fcyel\u2019in \u201c\u00dc\u00e7 Teh\u00e2f\u00fct Bak\u0131m\u0131ndan Felsefe ve Din M\u00fcnasebeti\u201d adl\u0131 eseri bir ba\u015fyap\u0131tt\u0131r.", "Fatih, T\u00fcrkistan\u2019dan davet edip getirdi\u011fi b\u00fcy\u00fck matematik\u00e7i ve astronom Ali Ku\u015f\u00e7u\u2019ya Hocazade\u2019yi tan\u0131y\u0131p tan\u0131mad\u0131\u011f\u0131n\u0131 sormu\u015f, o da \u0130ran\u2019da ve Anadolu\u2019da Hocazade\u2019nin bir denginin olmad\u0131\u011f\u0131n\u0131 s\u00f6ylemi\u015fti.", "Fatih\u2019in tepkisi \u015f\u00f6yledir: \u201cAraplar aras\u0131nda da bir dengi yoktur!", "\u201d Fatih\u2019in en \u00fcst\u00fcn olan\u0131, en m\u00fckemmel olan\u0131 ger\u00e7ekle\u015ftirme enerjisini yans\u0131t\u0131r bu tepkisi.", "Fatih\u2019ten sonra bu ilgi kayboldu.", "Dip dalgalar\u0131 12.", "y\u00fczy\u0131ldan sonra y\u00f6n de\u011fi\u015ftirmi\u015fti zaten.", "S\u0130YAS\u0130 VE D\u0130PLOMAT\u0130K DEHA O \u00e7a\u011flarda \u2018Konstantiniye\u2019nin, Bizans\u2019\u0131n d\u00fc\u015fmesinin u\u011fursuzluk getirece\u011fine, \u2018k\u0131yamet alameti\u2019 olaca\u011f\u0131na dair bir hurafe, Bat\u0131\u2019da ve Do\u011fu\u2019da yayg\u0131nd\u0131.", "Bizans d\u00fc\u015ft\u00fc\u011f\u00fcnde, Ayasofya hari\u00e7, b\u00fct\u00fcn \u015fehir yak\u0131p y\u0131k\u0131l\u0131p yok edilmeliydi!", "Prof.", "Feridun Emecen \u201cFetih ve K\u0131yamet, 1453\u201d adl\u0131 akademik eserinde, Fatih\u2019in \u0130slam d\u00fcnyas\u0131nda da yayg\u0131n olan bu hurafeyi nas\u0131l a\u015ft\u0131\u011f\u0131n\u0131, yak\u0131p y\u0131kman\u0131n aksine \u015fehri nas\u0131l imar etti\u011fini, M\u00fcsl\u00fcman h\u00fck\u00fcmdarlara g\u00f6nderdi\u011fi \u2018fetihname\u2019lerde bu t\u00fcr rivayetleri nas\u0131l de\u011fi\u015ftirerek kulland\u0131\u011f\u0131n\u0131, \u0130stanbul\u2019un al\u0131nmas\u0131n\u0131 bir \u2018k\u0131yamet alameti\u2019 de\u011fil, kutlu bir \u2018feth-i m\u00fcbin\u2019 olarak zihinlere yerle\u015ftirdi\u011fini anlat\u0131r.", "(Tima\u015f Yay.", ") Fatih\u2019in Anadolu birli\u011fini sa\u011flamaya y\u00f6nelik seferlerinin nas\u0131l bir diplomasiye dayand\u0131\u011f\u0131n\u0131 da Emecen\u2019de okuyabilirsiniz.", "Bu ak\u015fam Kanal D\u2019de ba\u015flayacak \u201cMehmed, Bir Cihan Fatihi\u201d adl\u0131 dizinin de dan\u0131\u015fman\u0131, Prof.", "Feridun Emecen\u2019dir.", "Elbette bir belgesel de\u011fil, bir dizi.", "Tempo, heyecan, insani dramalar, hepsi var ama tarihin tahrifi yok.", "Dizide ge\u00e7ecek \u00f6nemli tarihsel olaylar hakk\u0131nda zaman zaman yazaca\u011f\u0131m.", "Fatih\u2019i tasavvur etmek, Fatih\u2019i anlamak 21.", "y\u00fczy\u0131lda da zihnimizi a\u00e7acakt\u0131r.", "TAZ\u0130YE: Aziz dostum Hasan Celal G\u00fczel\u2019e Allah\u2019tan rahmet diliyorum, ba\u015fta e\u015fi \u00dclker Han\u0131m olmak \u00fczere b\u00fct\u00fcn ailesine taziyelerimi sunuyorum.", "Hasan Celal G\u00fczel, devlet hizmetlerinin yan\u0131nda, yay\u0131nlanmas\u0131n\u0131 sa\u011flad\u0131\u011f\u0131 b\u00fcy\u00fck eserlerle k\u00fclt\u00fcr\u00fcm\u00fcze de b\u00fcy\u00fck hizmetlerde bulunmu\u015ftu.", "Nur i\u00e7inde yats\u0131n."]}