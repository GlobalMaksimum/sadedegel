{"sentences": ["Politikac\u0131lar\u0131n mahrem ar\u015fivi 28 Nisan 2017 PAYLA\u015e Yorum yaz A FET\u00d6\u2019n\u00fcn emniyet imam\u0131 itiraf\u00e7\u0131 olunca, yeni bir ar\u015five ula\u015f\u0131ld\u0131.", "Yeni ar\u015fivde 30 bin isim bulundu\u011fu bildiriliyor.", "Bunlar\u0131n 17 bin kadar\u0131 halihaz\u0131rda adli takibata u\u011fram\u0131\u015f ki\u015filer, \u00f6nemli b\u00f6l\u00fcm\u00fc de tutukluymu\u015f.", "Demek ki kendini gizlemeyi ba\u015faran yakla\u015f\u0131k 13 bin ki\u015fi daha var.", "Ar\u015fivin ele ge\u00e7irilmesinin ard\u0131ndan 9 bin polis daha a\u00e7\u0131\u011fa al\u0131nd\u0131.", "A\u00e7\u0131\u011fa \u00e7\u0131kan gizli FET\u00d6\u2019c\u00fcler aras\u0131nda Cumhurba\u015fkan\u0131\u2019n\u0131n yak\u0131n koruma kadrosunda bulunan 19 polis ile TBMM korumalar\u0131ndan 36 polis de var.", "Fetullah\u00e7\u0131 \u00e7etenin ne kadar yayg\u0131n bir \u00f6rg\u00fctlenme i\u00e7inde oldu\u011funu g\u00f6r\u00fcyor musunuz?", "100 binden fazla memur bu gerek\u00e7eyle a\u00e7\u0131\u011fa al\u0131nd\u0131, bir b\u00f6l\u00fcm\u00fc tutukland\u0131 ama h\u00e2l\u00e2 yeni listeler \u00e7\u0131k\u0131yor.", "Ortaya \u00e7\u0131kmayan tek \u015fey Fetullah\u00e7\u0131lar\u0131n siyasi aya\u011f\u0131.", "Ne ByLock\u2019\u00e7ular aras\u0131ndaki politikac\u0131lar\u0131 \u00f6\u011frenebildik, ne de \u201cmahrem listelerdeki\u201d politikac\u0131lar\u0131.", "Devletin her kademesine s\u0131zm\u0131\u015f, on binlerce insan\u0131 i\u015fe yerle\u015ftirmi\u015f bir gizli \u00f6rg\u00fct var ve nas\u0131l oluyorsa bunlar siyasete hi\u00e7 ilgi duymam\u0131\u015flar sanki.", "Neden acaba?", "\u0130ki nedeni olabilir bu durumun.", "1\u2013 Ya \u201cNas\u0131l olsa iktidarda AKP var, istedi\u011fimiz her \u015feyi yapt\u0131r\u0131yoruz, enerjimizi politikaya harcamayal\u0131m\u201d diye d\u00fc\u015f\u00fcnd\u00fcler.", "2\u2013 Ya da iktidar partisi, i\u00e7indeki Fetullah\u00e7\u0131lar\u0131 temizlemek konusunda g\u00f6n\u00fcls\u00fcz, \u00e7\u00fcnk\u00fc bu t\u00fcr bir temizlik ba\u015flarsa nerede durabilece\u011fini kendileri de kestiremiyorlar.", "\u00d6n\u00fcm\u00fczde Cumhurba\u015fkan\u0131, TBMM ve yerel se\u00e7imler var.", "Belki de o zamana kadar bunlar\u0131n varl\u0131\u011f\u0131na g\u00f6z yumacaklar ki se\u00e7imlere g\u00fc\u00e7 kayb\u0131yla girmesinler.", "Bank Asya\u2019ya bir \u015fekilde para yat\u0131ranlar, o s\u0131rada devletin himayesinde diye mecburen Fetullah\u00e7\u0131 sendikalara girenler bile memuriyetten at\u0131ld\u0131, bir b\u00f6l\u00fcm\u00fc hapiste ama ortada politikac\u0131lardan iz yok.", "Ne kadar ilgin\u00e7 de\u011fil mi?", "KONTROLS\u00dcZ G\u00d6\u00c7\u00dcN SONUCU \u0130\u00c7\u0130\u015eLER\u0130 Bakanl\u0131\u011f\u0131 G\u00f6\u00e7 \u0130daresi, T\u00fcrkiye\u2019ye s\u0131\u011f\u0131nan ve biyometrik kimlik kartlar\u0131 verilerek kay\u0131t alt\u0131na al\u0131nan Suriyelilerin say\u0131s\u0131n\u0131n 2 milyon 969 bin 669 oldu\u011funu a\u00e7\u0131klad\u0131.", "Demek ki neresinden baksan\u0131z 3 milyondan fazla Suriyeli \u015fu anda T\u00fcrkiye\u2019de ya\u015f\u0131yor.", "Bunlar\u0131n 1 milyon 351 bin 134\u2019\u00fc 18 ya\u015f\u0131n alt\u0131nda.", "Ezici \u00e7o\u011funlu\u011fu e\u011fitim olanaklar\u0131na sahip de\u011fil, bir meslekleri yok.", "1 milyon 376 bin 588\u2019i kad\u0131n.", "Bunlar\u0131n da ezici \u00e7o\u011funlu\u011funun bir mesle\u011fi yok.", "T\u00fcrkiye\u2019ye s\u0131\u011f\u0131nan Suriyeli aileler, \u00fclkemizde 356 bin 337 \u00e7ocuk do\u011furdular.", "Bu \u00e7ocuklar, \u015fu anda \u201cvatans\u0131z\u201d olarak kabul ediliyorlar ama herhalde T\u00fcrkiye\u2019de do\u011fan bu \u00e7ocuklara \u201cGidin ba\u015fka yerde ba\u015f\u0131n\u0131z\u0131n \u00e7aresine bak\u0131n\u201d diyecek halimiz de yok.", "Onlar da art\u0131k bizim \u00fclkemizin \u00e7ocuklar\u0131 ve e\u011fitime ula\u015fma hakk\u0131na, sa\u011fl\u0131kl\u0131 bir ortamda ya\u015famlar\u0131n\u0131 s\u00fcrd\u00fcrme hakk\u0131na sahip olmal\u0131lar.", "Suriyelilerin kitlesel olarak T\u00fcrkiye\u2019ye g\u00f6\u00e7\u00fc ba\u015flad\u0131\u011f\u0131nda g\u00f6\u00e7menlerin en az 25 sene bu \u00fclkede kalacaklar\u0131na, \u00f6nemli b\u00f6l\u00fcm\u00fcn\u00fcn bir daha \u00fclkesine hi\u00e7 d\u00f6nmeyece\u011fine ili\u015fkin bilimsel raporlar yay\u0131nlanm\u0131\u015ft\u0131.", "Do\u011furganl\u0131k h\u0131z\u0131na bakacak olursak, art\u0131k Suriye\u2019den yeni g\u00f6\u00e7 almasak bile T\u00fcrkiye\u2019deki Suriyelilerin say\u0131s\u0131n\u0131n katlanarak artaca\u011f\u0131n\u0131 s\u00f6yleyebiliriz.", "Bu insanlar bu \u00fclkeye nas\u0131l uyum sa\u011flayacaklar, nas\u0131l bir arada ya\u015fayaca\u011f\u0131z, bununla ilgili etkili bir devlet politikas\u0131 da ortada yok.", "18 ya\u015f\u0131n alt\u0131nda, e\u011fitimi ve mesle\u011fi olmayan 1 milyondan fazla gencin \u00fczerine bir de T\u00fcrkiye\u2019de giderek artan i\u015fsizli\u011fi ekleyince tehlikenin ne kadar b\u00fcy\u00fcd\u00fc\u011f\u00fcn\u00fc ve gelecekte nelere yol a\u00e7abilece\u011fini g\u00f6rmemek m\u00fcmk\u00fcn de\u011fil.", "H\u00fck\u00fcmet, bu sorun ile ilgili hangi politikalar\u0131 izleyece\u011fini bir an \u00f6nce d\u00fc\u015f\u00fcnmeli ve uygulamaya koymal\u0131 ki bu insanlar, su\u00e7 \u00f6rg\u00fctlerinin insan kayna\u011f\u0131n\u0131 olu\u015fturmas\u0131n.", "2019\u2019A K\u0130M HAZIRLANIYOR?", "CUMHURBA\u015eKANI Recep Tayyip Erdo\u011fan, referandumun ertesi g\u00fcn\u00fc Bakanlar Kurulu\u2019na ba\u015fkanl\u0131k yapm\u0131\u015f ve talimatlar\u0131n\u0131 s\u0131ralam\u0131\u015f.", "Buna g\u00f6re 2017 belediye ve parti te\u015fkilat\u0131ndaki ba\u015fkanlar\u0131 de\u011ferlendirme y\u0131l\u0131 olacakm\u0131\u015f.", "Ba\u015far\u0131s\u0131z bulunanlar\u0131n, heyecan\u0131n\u0131 yitirenlerin yerine yenileri gelecekmi\u015f.", "2018 y\u0131l\u0131 yeni se\u00e7ilenlerin icraatlar\u0131n\u0131 ortaya koymalar\u0131n\u0131n planland\u0131\u011f\u0131 y\u0131l olacak, 2019 se\u00e7imlerine b\u00f6yle girilecek, yerel se\u00e7imler ile genel se\u00e7im ayr\u0131 ayr\u0131 yap\u0131lacakm\u0131\u015f.", "Peki muhalefet ne yap\u0131yor bu arada?", "Mesela CHP?", "2019\u2019daki se\u00e7ime, bug\u00fcne kadar girdi\u011fi b\u00fct\u00fcn se\u00e7imleri kaybeden ekip ve genel ba\u015fkan ile mi girecek?", "CHP, referandum kampanyas\u0131ndaki il te\u015fkilatlar\u0131n\u0131n \u00e7al\u0131\u015fmas\u0131ndan mutlu mu?", "Yeterli buluyor mu?", "Ya MHP?", "Partinin par\u00e7alanmakta oldu\u011funu fark edip yeni bir aray\u0131\u015f i\u00e7ine girecek mi?", "Yoksa AKP\u2019nin yede\u011fine tak\u0131lmak art\u0131k MHP i\u00e7in yeterli mi?", "HDP?", "Y\u00f6neticilerinin ve belediye ba\u015fkanlar\u0131n\u0131n neredeyse yar\u0131s\u0131ndan \u00e7o\u011fu hapiste.", "O tarihe kadar, parti cezaevinden mi y\u00f6netilecek?", "Di\u011fer partiler ne yap\u0131yor?", "Cumhurba\u015fkan\u0131 se\u00e7imi iki turlu olacak, ikinci tura \u00e7\u0131kma olas\u0131l\u0131\u011f\u0131 olan bir aday aray\u0131\u015f\u0131ndalar m\u0131?", "Bu sorular\u0131n hepsine birden topluca \u201cHay\u0131r\u201d yan\u0131t\u0131n\u0131 verebilirsiniz.", "Muhalefet partileri esasen darmada\u011f\u0131n\u0131k.", "\u00d6rg\u00fctleri yetersiz, lider kadrolar\u0131 yetersiz.", "B\u00f6yle bir siyasi tabloda 2019 se\u00e7imlerini kimin kazanaca\u011f\u0131n\u0131 tahmin etmek, ne falc\u0131l\u0131k say\u0131l\u0131r ne de uza\u011f\u0131 iyi g\u00f6rmekle a\u00e7\u0131klanabilir.", "T\u00fcrkiye, Anayasa de\u011fi\u015fikli\u011fi ile birlikte geri d\u00f6n\u00fc\u015f\u00fc \u00e7ok zor olacak bir \u015fekilde demokrasi ray\u0131ndan \u00e7\u0131kt\u0131.", "Bunu tekrar yerine d\u00f6nd\u00fcrebilecek olan \u015fey siyasetten ba\u015fka bir \u015fey de\u011fil.", "Ve ortaya tutarl\u0131 bir siyaset koyarak, referandumda tercihlerini demokrasiden yana kullananlar\u0131 bir arada tutabilecek bir parti de ortal\u0131kta g\u00f6r\u00fcnm\u00fcyor."]}