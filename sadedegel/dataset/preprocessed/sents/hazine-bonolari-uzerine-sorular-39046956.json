{"sentences": ["Hazine bonolar\u0131 \u00fczerine sorular 9 Kas\u0131m 1998 PAYLA\u015e Yorum yaz A Salih NEFT\u00c7\u0130 Bu hafta piyasa yine Hazine'nin d\u0131\u015f bor\u00e7lanmas\u0131n\u0131 izleyece\u011fe benziyor.", "D\u0131\u015f bor\u00e7 bulma imk\u00e2nlar\u0131 artarsa faizler biraz daha d\u00fc\u015fer, bonolar prim yapar.", "(Borsa ise Avrupa piyasalar\u0131na paralel bir y\u00f6n belirler.", ") Demek ki g\u00f6zler esas bono piyasas\u0131nda olacak.", "Biz de bu ama\u00e7la bir okurumuzdan gelen (\u00f6nemli) baz\u0131 sorular\u0131 ele al\u0131yoruz.", "YAZI Evvelsi g\u00fcn bu k\u00f6\u015fede Hazine bonolar\u0131 al\u0131nmal\u0131 m\u0131?", "konusunu incelemi\u015ftik.", "Bir okurdan e-mail geldi.", "Konuyla ilgili sorular\u0131 vard\u0131.", "Piyasalar\u0131n bu hafta i\u00e7inde bulundu\u011fu durumla yak\u0131ndan ilgili olan sorular.", "Benzer sorular di\u011fer yat\u0131r\u0131mc\u0131lar\u0131n da akl\u0131ndan ge\u00e7mi\u015f olabilir.", "Haftan\u0131n yorumunu bu sorular arac\u0131l\u0131\u011f\u0131yla tart\u0131\u015faca\u011f\u0131z.", "B\u0130LE\u015e\u0130K FA\u0130Z Ge\u00e7en haftan\u0131n kayda de\u011fer geli\u015fmesi y\u00fczde 146 faizle \u00e7\u0131kan 5 May\u0131s ka\u011f\u0131tlar\u0131n\u0131n h\u0131zla prim yapmas\u0131yd\u0131.", "Cuma g\u00fcn\u00fc faizler y\u00fczde 132'yi g\u00f6rm\u00fc\u015ft\u00fc.", "Okurumuz ilk sorusunu \u015f\u00f6yle soruyor: Y\u00fczde 146 net faizli 5 May\u0131s 99 vadeli Hazine Bonosu nerede sat\u0131l\u0131yor?", "\u0130\u015f Bankas\u0131 interaktif listesinde bu tarih i\u00e7in verilen 635 nolu bono sadece y\u00fczde 102.", "83 faiz getiriyor.", "\u0130\u015f Bankas\u0131'yla telefonla da g\u00f6r\u00fc\u015ft\u00fcm b\u00f6yle bir bonodan haberdar olmad\u0131klar\u0131n\u0131 s\u00f6ylediler.", "Bu soruya cevap \u00e7ok.", "Bir kere, faiz tart\u0131\u015f\u0131l\u0131rken yat\u0131r\u0131mc\u0131n\u0131n bir y\u0131l i\u00e7inde ne elde etmi\u015f olabilece\u011fi \u00f6l\u00e7\u00fcs\u00fcnden hareket edilir.", "Yani \u015fimdiki faizler b\u00fct\u00fcn y\u0131l devam ederse sene sonunda ne kadar kazan\u0131l\u0131r?", "Ad\u0131 bile\u015fik faiz.", "Ayr\u0131ca de\u011fi\u015fik vadelerdeki bonolar aras\u0131nda bir k\u0131yaslama yapmak i\u00e7in de faizlerin \u2018\u2018bile\u015fik\u2019\u2019 olarak verilmesi gerekiyor.", "Oysa bir bankay\u0131 aray\u0131p sordu\u011funuzda oradaki memur size \u2018\u2018basit faizi\u2019\u2019 s\u00f6yleyecektir.", "Bile\u015fik faizi \u00f6\u011frenmek isteyenler, \u2018\u2018Bunun bile\u015fi\u011fi neye geliyor?", "\u2019\u2019 diye bir ikinci soru sormak zorunda.", "Nitekim y\u00fczde 103'\u00fcn bile\u015fi\u011fini al\u0131n.", "Y\u00fczde 130 eder.", "Ama yine y\u00fczde 146 de\u011fil.", "Neden?", "\u0130ki nedeni var.", "Bir kere y\u00fczde 146, bononun piyasaya \u00e7\u0131kt\u0131\u011f\u0131 anki faizi.", "Bono piyasas\u0131nda iyimser bir hava olu\u015funca oyuncular al\u0131ma ge\u00e7tiler ve hafta sonuna do\u011fru faizler y\u00fczde 132'ye geriledi.", "Bir de unutmay\u0131n, banka da \u00fc\u00e7 be\u015f kuru\u015f para kazanacak.", "Yoksa bu i\u015fi niye yaps\u0131n.", "Neden pahal\u0131 bilgisayarlara, elektronik ara\u00e7lara para yat\u0131rs\u0131n?", "R\u0130SK \u0130kinci soru da g\u00fcncel.", "Evvelsi g\u00fcnk\u00fc yaz\u0131da, \u2018\u2018Getiri y\u00fcksek, ama risk de y\u00fcksek\u2019\u2019 diye yazm\u0131\u015ft\u0131k.", "Okur soruyor: Devletin hazinesinin bonosunun riskinden neyi kastediyorsunuz acaba?", "Hazine'nin, vadesinde paray\u0131 \u00f6dememesi s\u00f6z konusu olabilir mi?", "Yoksa, olabilecek b\u00fcy\u00fck bir deval\u00fcasyon sonucu belirtti\u011finiz y\u00fcksek ger\u00e7ek (reel) getiri u\u00e7ar gider mi?", "Bu takdirde getiri ve hatta ana para u\u00e7up gidecekse y\u00fczde 30 ger\u00e7ek getiriyi nas\u0131l olur da \u2018\u2018\u00e7ok y\u00fcksek\u2019\u2019 olarak niteliyorsunuz?", "Bu bir \u00e7eli\u015fki de\u011fil mi?", "S\u00f6z konusu iki risk b\u00fct\u00fcn bonolarda var.", "Bunu kabullenmek gerekiyor.", "Bu riskler bazen son derece d\u00fc\u015f\u00fck (Amerika'da oldu\u011fu gibi) ama bazen de biraz daha y\u00fcksek (Brezilya'da oldu\u011fu gibi).", "Gelelim, \u00e7eli\u015fki noktas\u0131na.", "Bu g\u00fczel sorulmu\u015f bir soru.", "Paran\u0131n bir k\u0131sm\u0131n\u0131n u\u00e7up gitme olas\u0131l\u0131\u011f\u0131 olsa bile biz yine de y\u00fczde 30 getiriye \u2018\u2018y\u00fcksek\u2019\u2019 deriz.", "\u00c7\u00fcnk\u00fc \u2018\u2018beklenen\u2019\u2019 getiri b\u00f6yle.", "Paran\u0131n bir k\u0131sm\u0131n\u0131n \u2018\u2018u\u00e7up gitme\u2019\u2019 olas\u0131l\u0131\u011f\u0131 d\u00fc\u015f\u00fck.", "Ama k\u00fc\u00e7\u00fck bir olas\u0131l\u0131kla, beklenmedik bir olay ya\u015fan\u0131rsa ana paran\u0131z\u0131n bir k\u0131sm\u0131n\u0131 kaybetmeniz yine de m\u00fcmk\u00fcn.", "Bunun ad\u0131 da risk.", "Demek ki bir yanda getiriye bakarken di\u011fer yanda da riskleri hesaba katmak gerekiyor.", "SONU\u00c7 Okurun \u00fc\u00e7\u00fcnc\u00fc sorusunu ise cevaplamadan aktar\u0131yoruz.", "\u2018\u2018Baz\u0131 bankalar bir g\u00fcnl\u00fck mevduata y\u00fczde 145 faiz verebilir\u2019\u2019 diye yazm\u0131\u015ft\u0131k.", "Okur soruyor: Hazine Bonosu riskli ise, nas\u0131l olur da y\u00fczde 130-145'lik y\u0131ll\u0131k bile\u015fik faiz veren bankalar risksiz olmaz.", "Bunu belirtmiyorsunuz.", "Do\u011fru.", "Bir tahminle bitirelim.", "Beklenmedik olumsuz bir haber gelmezse 5 May\u0131s bonolar\u0131n\u0131n faizi bug\u00fcn y\u00fczde 130'un da alt\u0131na inebilir."]}