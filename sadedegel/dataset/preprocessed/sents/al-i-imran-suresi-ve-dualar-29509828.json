{"sentences": ["Al-i \u0130mran suresi ve dualar 10 Temmuz 2015 PAYLA\u015e Yorum yaz A DUANIN Kuran\u2019daki anlam\u0131 \u00f6ncelikle ibadettir, Yaradan\u2019a inanc\u0131n ve g\u00fcvenin bir ifadesidir.", "Asl\u0131nda herkes her an dua halindedir, g\u00fcnl\u00fck ibadetlerinde kusur edebilen insanlar, dualar\u0131nda kusur etmezler.", "Kuran\u2019da dualar\u0131n kabul edilece\u011fi s\u00f6z\u00fc verilmi\u015f, dua edenler \u00f6v\u00fclm\u00fc\u015ft\u00fcr.", "M\u00fcmin (ayet 60) isimli surede Allah, \u201cBana dua edin, kabul edeyim\u201d, Bakara suresinde (ayet 186) \u201cBen \u00e7ok yak\u0131n\u0131m, dua etti\u011fi zaman dua edenin dile\u011fine kar\u015f\u0131l\u0131k veririm\u201d demi\u015ftir.", "Hz.", "Peygamber\u2019in ifadesi ile dua ibadetin \u00f6z\u00fcd\u00fcr ve Y\u00fcce Allah buyurmu\u015ftur ki, kulum bana iki elini kald\u0131r\u0131p dua ederse, onu geri \u00e7evirmekten utan\u0131r\u0131m.", "\u00d6RNEK DUALAR Kuran-\u0131 Kerim\u2019de duas\u0131 kabul edilenlerden \u00f6rnekler verilmi\u015ftir.", "Bunlardan \u00e7ok \u00f6nemli birisi Al-i \u0130mran suresinde anlat\u0131lm\u0131\u015f ve sureye de isim olmu\u015f olan \u0130mran ailesinin duas\u0131d\u0131r.", "Y\u00fcce Allah \u0130mran ailesini \u00e7ok b\u00fcy\u00fck olaylarla s\u0131navdan ge\u00e7irmi\u015f, terbiye etmi\u015fti.", "Ailenin en son ve en b\u00fcy\u00fck s\u0131nav\u0131 \u0130sa peygamber ile olan s\u0131nav\u0131yd\u0131, bunu bilmemiz dualar\u0131m\u0131z\u0131 de\u011ferlendirmemizde \u00e7ok \u00f6nemlidir.", "Aileden birinin uzun y\u0131llar mutlu ya\u015famalar\u0131na ra\u011fmen \u00e7ocuklar\u0131 olmam\u0131\u015ft\u0131.", "\u00c7ocuklar\u0131 olmas\u0131n\u0131 \u00e7ok arzu ediyorlar, bunun i\u00e7in s\u00fcrekli dualar ediyorlard\u0131.", "Kad\u0131n dualar\u0131n\u0131 o kadar ileri g\u00f6t\u00fcrm\u00fc\u015ft\u00fc ki, e\u011fer bir \u00e7ocu\u011fu olursa onu mescidin hizmetine adam\u0131\u015ft\u0131.", "Duas\u0131 Y\u00fcce Allah kat\u0131nda kabul olmu\u015f, bir \u00e7ocuk d\u00fcnyaya getirmi\u015fti.", "Fakat \u00e7ocuk bir k\u0131zd\u0131, k\u0131zlar mescide kabul edilmezdi.", "Kad\u0131n dua ederken \u00e7ocu\u011funun erkek olaca\u011f\u0131n\u0131 da kabul etmi\u015f olmal\u0131yd\u0131.", "KIZ, ERKEK G\u0130B\u0130 DE\u011e\u0130LD\u0130R Kad\u0131n bir k\u0131z do\u011furdu\u011fu i\u00e7in mahcup oldu ve halini Allah\u2019a arz etti.", "\u201cEy Allah\u0131m, ben bir k\u0131z do\u011furdum, k\u0131z erkek gibi de\u011fildir, ona Meryem ismini veriyorum, onu l\u00fctfen kabul buyur!", "\u201d dedi.", "Kuran-\u0131 Kerim der ki, \u201cAllah onun k\u0131z do\u011furaca\u011f\u0131n\u0131 elbette biliyordu, Meryem\u2019in adanm\u0131\u015fl\u0131\u011f\u0131n\u0131 kabul etti.", "Meryem, Zekeriya\u2019n\u0131n himayesinde \u00f6zenle b\u00fcy\u00fct\u00fcld\u00fc, mescitteki en bilgin \u00f6\u011fretmenlerden dersler okudu\u201d (ayet 35-37).", "Zekeriya hem akrabalar\u0131 hem bilginlerden biriydi.", "\u0130lk defa mescitte bir k\u0131z e\u011fitim g\u00f6r\u00fcyordu, daha sonra da b\u00f6yle bir \u015fey olmad\u0131.", "Meryem halktan da sevgi g\u00f6r\u00fcrd\u00fc, kim oldu\u011fu belli olmayan eller ona s\u00fcrekli g\u00fczel yiyecekler g\u00f6nderirdi, o bunlar\u0131 Allah\u2019tan gelen hediyeler olarak kabul ederdi (ayet 37).", "MERYEM HAM\u0130LE OLUYOR Melekler Meryem\u2019e bir mesaj getirdi.", "\u201cEy Meryem, Allah seni se\u00e7ti ve d\u00fcnya kad\u0131nlar\u0131n\u0131n \u00fczerine \u00e7\u0131kard\u0131, Allah sana Meryem o\u011flu \u0130sa Mesih ad\u0131yla bilinecek, her iki d\u00fcnyada \u015feref sahibi ve Allah\u2019\u0131n en yak\u0131nlar\u0131ndan olacak bir o\u011ful m\u00fcjdeliyor\u201d dediler.", "Meryem, \u201cRabbime s\u0131\u011f\u0131n\u0131r\u0131m, bana hi\u00e7bir erkek dokunmad\u0131\u011f\u0131 halde nas\u0131l bir o\u011flum olabilir\u201d dedi.", "Melekler, \u201cAllah diledi\u011fini yarat\u0131r, bir \u015feyin olmas\u0131n\u0131 isteyince, ol der ve o \u015fey hemen oluverir, Allah ona vahyi ve hikmeti \u00f6\u011fretecek, onu \u0130srailo\u011fullar\u0131na el\u00e7i yapacak (ayet 42-49)\u201d dediler.", "Meryem hamile kald\u0131.", "Sayg\u0131de\u011fer ailenin mescide adanm\u0131\u015f gen\u00e7 k\u0131z\u0131nda nas\u0131l b\u00f6yle bir \u015fey olabilirdi, insanlar Meryem\u2019e inanmad\u0131lar.", "\u0130SA PEYGAMBER\u0130N \u00c7\u0130LES\u0130 Yusuf isimli marangoz ni\u015fanl\u0131s\u0131 Meryem\u2019i terk etmedi, ona inand\u0131, onunla evlendi.", "Meryem\u2019in o\u011flu Hz.", "\u0130sa, onun peygamberli\u011fine inanmayan \u0130srailo\u011fullar\u0131 taraf\u0131ndan \u00fcst makamlara \u015fik\u00e2yet edildi ve \u0130sa \u00e7arm\u0131ha gerildi.", "Kuran\u2019a g\u00f6re \u00e7arm\u0131ha gerilen o de\u011fil, ona benzeyen biridir.", "Fakat \u00e7arm\u0131ha gerdirilirken onun ger\u00e7ek \u0130sa oldu\u011funa inan\u0131yorlard\u0131 ya!", "Daha sonra ba\u015fka uluslar ona inand\u0131lar ve inan\u00e7lar\u0131nda o kadar ileri gittiler ki, Meryem\u2019in do\u011furdu\u011funun Allah\u2019\u0131n o\u011flu oldu\u011funu s\u00f6ylediler.", "DUALAR NEREYE G\u0130DER \u00c7ok dua ediyoruz ve dualar\u0131n sonu\u00e7lar\u0131n\u0131n bizim bekledi\u011fimiz \u015fekilde olmas\u0131n\u0131 \u00fcmit ediyoruz.", "Peygamberimiz de ailesi ve torunlar\u0131 i\u00e7in ne kadar dualar etmi\u015fti, dualar\u0131nda \u0131srarc\u0131yd\u0131, demek ki hep bir endi\u015fesi vard\u0131.", "Damad\u0131 Hz.", "Ali\u2019nin ve \u00f6p\u00fcp ok\u015fad\u0131\u011f\u0131 sevgili torunlar\u0131 Hz.", "Hasan ile Hz.", "H\u00fcseyin\u2019in ba\u015f\u0131na gelenler kimin akl\u0131na s\u0131\u011fabilirdi.", "Peygamber\u2019in duas\u0131 an\u0131nda de\u011fil, ancak \u00f6l\u00fcmlerinden sonra ger\u00e7ekle\u015fti, art\u0131k aile hep hay\u0131rla y\u00e2d ediliyor.", "Fakat insanl\u0131k onlara ya\u015fatm\u0131\u015f oldu\u011fu b\u00fcy\u00fck felaketten duydu\u011fu utan\u00e7tan kurtulamad\u0131, onu hep and\u0131, anmaya devam ediyor."]}