{"sentences": ["Toplulu\u011fun g\u00fcc\u00fc ad\u0131na 4 Aral\u0131k 2016 PAYLA\u015e Yorum yaz A Para\u00a0yerine zaman\u0131n kullan\u0131ld\u0131\u011f\u0131 bir ekonomi modeli d\u00fc\u015f\u00fcn\u00fcn.", "Verdi\u011finiz herhangi bir hizmet kar\u015f\u0131l\u0131\u011f\u0131nda zaman kazan\u0131yor, kazand\u0131\u011f\u0131n\u0131z zamanlar\u0131 kumbaran\u0131zda biriktiriyor ve bu zamanlar\u0131 kullanarak ihtiya\u00e7 duydu\u011funuz bir hizmeti sat\u0131n alabiliyorsunuz.", "\u00d6rne\u011fin, verdi\u011finiz iki saatlik matematik dersi sonucunda bir ki\u015fiden iki saat \u00e7eviri hizmeti, ya da farkl\u0131 ki\u015filerden birer saat tadilat hizmeti ve yoga dersi alabiliyorsunuz.", "Toplulu\u011fun g\u00fcc\u00fcne ve zaman kavram\u0131n\u0131n ait oldu\u011fu yerde, hayat\u0131n merkezinde olmas\u0131 gerekti\u011fine inanan zaman kumbaras\u0131 zumbara.com, bu modeli hayata ge\u00e7iriyor.", "Temeli arma\u011fan ekonomisine dayanan zaman bankas\u0131 fikri, \u0130ngiltere, ABD, \u0130spanya, Portekiz, \u0130talya, Slovakya, G\u00fcney Kore, \u00c7in, Japonya ve Avusturalya\u2019n\u0131n da aralar\u0131nda bulundu\u011fu 33 \u00fclkede uygulan\u0131yor.", "Zaman bankas\u0131 sistemini internetin yaratt\u0131\u011f\u0131 kat\u0131l\u0131mc\u0131 rol ile birle\u015ftirmek ve bunu yaparken yine zaman bankas\u0131 sisteminden yararlanmak r\u00fcyas\u0131 ile yola \u00e7\u0131kan Zumbara\u2019da, yetenek ve tecr\u00fcbeler, para yerine zaman kullan\u0131larak payla\u015f\u0131l\u0131yor.", "Olu\u015fum, birbirimiz i\u00e7in zaman harcad\u0131\u011f\u0131m\u0131zda, kendimizde bulunan bilgi, beceri, yetenek ve tecr\u00fcbeleri ba\u015fkalar\u0131 ile payla\u015ft\u0131\u011f\u0131m\u0131zda hayat\u0131m\u0131z\u0131 kolayla\u015ft\u0131r\u0131p g\u00fczelle\u015ftirebilece\u011fimize, sa\u011fl\u0131kl\u0131 ve g\u00fcvenli topluluklar olu\u015fturabilece\u011fimize inan\u0131yor.", "EBEVEYN ALMAK \u0130ST\u0130YORUM Zumbara\u2019da \u0130ngilizce dersi, logo tasar\u0131m\u0131, yurtd\u0131\u015f\u0131 e\u011fitim dan\u0131\u015fmanl\u0131\u011f\u0131 gibi servislerin yan\u0131 s\u0131ra, salatal\u0131k tur\u015fusu vermek isteyen de var, toza alerjisi oldu\u011fundan ev temizli\u011fine yard\u0131m almak isteyen de.", "Kimi kullan\u0131c\u0131 hayallerinin pe\u015finden gitmek isteyen birine cesaret verme hizmeti sunuyor, kimiyse \u201c\u015eiir seven bir k\u0131za y\u00fcre\u011fimi vermek istiyorum\u201d diyor.", "\u2018Ne gerek vard\u0131\u2019 diyece\u011finiz s\u00fcrpriz bir hediye paketini, ya\u015fl\u0131 ve kimsesizlere ev i\u015flerinde yard\u0131m hizmeti vermek isteyen bir kat\u0131l\u0131mc\u0131y\u0131, nohut pilav yemek i\u00e7in bir arkada\u015f\u0131, hatta sebze meyve yeti\u015ftirmek i\u00e7in bir bah\u00e7eyi bile Zumbara\u2019da bulabilirsiniz.", "\u00d6te yandan kullanmad\u0131\u011f\u0131n\u0131z elektronik e\u015fyalar\u0131n\u0131z\u0131, at\u0131k ya\u011flar\u0131n\u0131z\u0131, eski plaklar\u0131n\u0131z\u0131 talep eden kullan\u0131c\u0131lara vererek, i\u015faret dili ya da graffiti \u00f6\u011freterek kumbaran\u0131z\u0131 zamanla doldurabilirsiniz.", "Zumbara\u2019da yer alan servislerde ihtiya\u00e7lar ve hayal g\u00fcc\u00fc d\u0131\u015f\u0131nda s\u0131n\u0131r olmad\u0131\u011f\u0131n\u0131, ge\u00e7mi\u015fte a\u00e7\u0131lan \u2018K\u0131z istemeye gidecek ebeveyn almak istiyorum\u2019 ba\u015fl\u0131kl\u0131 servis a\u00e7\u0131k\u00e7a g\u00f6steriyor.", "Hizmeti alan kullan\u0131c\u0131, yorumunda, hayat\u0131n\u0131n en \u00f6zel ve g\u00fczel g\u00fcnlerinden birini ya\u015fad\u0131\u011f\u0131n\u0131 belirtiyor.", "HERKESE 5 SAAT Ba\u015flang\u0131\u00e7 d\u00fczeyi \u0130ngilizce, YGS matematik ve yoga dersi, mektup arkada\u015fl\u0131\u011f\u0131, kitap de\u011fi\u015fimi ve istenilen kelimeleri \u00e7ivi yaz\u0131s\u0131yla yazma hizmeti, Ankara i\u00e7in son zamanlarda listelenen servislerden.", "Ba\u015fkentliler, kullanmad\u0131\u011f\u0131 gitar\u0131 vererek, tarot fal\u0131 bakarak ya da fl\u00fct dersi vererek de Zumbara ekonomisine dahil olabiliyor.", "Sisteme giren herkes, payla\u015f\u0131m k\u00fclt\u00fcr\u00fcne davet olarak, kullanabilece\u011fi 5 saate sahip oluyor.", "Uygun olan hizmetleri internet \u00fczerinden almak ve vermek m\u00fcmk\u00fcn.", "Zumbara, zaman zaman \u00e7e\u015fitli at\u00f6lye \u00e7al\u0131\u015fmalar\u0131na, bulu\u015fmalara, sportif etkinliklere de kap\u0131 aral\u0131yor.", "Siz de payla\u015f\u0131m k\u00fclt\u00fcr\u00fcn\u00fcn dikkat \u00e7eken \u00f6rneklerinden Zumbara\u2019ya \u00fcye olup, almak ve vermek istedi\u011finiz servisleri yaratarak Zumbara hareketine kat\u0131labilirsiniz.", "SALT ULUS\u2019TA K\u0130TAP TAKASI G\u00f6rsel ve maddi k\u00fclt\u00fcrde kritik konular\u0131 de\u011ferlendiren, deneysel d\u00fc\u015f\u00fcnceye ve ara\u015ft\u0131rmaya y\u00f6nelik yenilik\u00e7i programlar geli\u015ftiren, ziyaret\u00e7ilerini ilgi duymaya, ele\u015ftirmeye ve ileti\u015fim kurmaya te\u015fvik eden SALT Ulus, ge\u00e7ti\u011fimiz g\u00fcnlerde sosyal medya hesaplar\u0131ndan bir \u00e7a\u011fr\u0131da bulundu.", "SALT Ara\u015ft\u0131rma\u2019da birden \u00e7ok kopyas\u0131 bulunan yay\u0131nlar\u0131n, SALT Ulus\u2019ta d\u00fczenlenecek etkinlikte takas edilece\u011fi a\u00e7\u0131kland\u0131.", "10 Aral\u0131k\u2019ta 12.", "00-17.", "00 saatleri aras\u0131nda ger\u00e7ekle\u015ftirilecek etkinli\u011fe, takas etmek istedi\u011finiz kitap ve dergilerle kat\u0131labilirsiniz.", "Etkinlikten kalan yay\u0131nlar, k\u00fct\u00fcphanelere ba\u011f\u0131\u015flanacak."]}