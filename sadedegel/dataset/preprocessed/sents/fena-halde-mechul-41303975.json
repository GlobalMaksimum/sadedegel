{"sentences": ["\u015eampiyon\u00a0 Galatasaray sezonu ancak \u2018ilk ma\u00e7\u0131n g\u00fcnah\u0131 olmaz\u2019 \u015feklinde ge\u00e7i\u015ftirilebilecek berbat bir performans sunarak a\u00e7t\u0131.", "Bir alt ligde \u015fampiyon olarak yeniden \u2018ana sahneye\u2019 d\u00f6n\u00fc\u015f yapan Denizlispor ise neredeyse s\u0131f\u0131rdan kurgulad\u0131\u011f\u0131 kadrosuyla daha derli toplu \u015fekilde m\u00fccadele etti ve bile\u011finin hakk\u0131yla 3 puan\u0131 kazand\u0131.", "Ma\u00e7 Galatasaray\u2019\u0131n istedi\u011fi \u015fekilde ba\u015flad\u0131 ve ilk 7 dakika i\u00e7inde biri Diagne ile \u2018net\u2019 olmak \u00fczere Belhanda ve Babel ile toplamda 3 kez gol\u00fc koklad\u0131 ancak \u2018maksat h\u00e2s\u0131l olmad\u0131\u2019 bir t\u00fcrl\u00fc.", "29\u2019uncu dakikada kazand\u0131\u011f\u0131 penalt\u0131yla rakibi k\u0131rma \u015fans\u0131n\u0131 Sel\u00e7uk\u2019un Stachiowiak\u2019a tak\u0131lmas\u0131yla de\u011ferlendiremedikten sonra ise k\u0131r\u0131lmaya yak\u0131n tak\u0131m durumuna ge\u00e7ti sar\u0131 k\u0131rm\u0131z\u0131l\u0131lar.", "Topa daha fazla sahip olan, daha fazla pas yapan, rakip sahada daha fazla topla bulu\u015fan taraf Galatasaray\u2019d\u0131 istatistikler g\u00f6re ancak \u2018aleyhine\u2019 g\u00f6z\u00fcken bir ba\u015fka istatistik daha belirleyici oldu; ikili m\u00fccadeleler.", "Yak\u0131c\u0131 noktalarda kazan\u0131lamayan/kaybedilen toplar kar\u015f\u0131 atak kozunu iyi kullanabilecek oyunculara sahip Ege temsilcisini tehlikeli k\u0131lmaya ba\u015flad\u0131 ve faturay\u0131 gol olarak de\u011filse de eksilerek \u00f6dedi son \u015fampiyon.", "Marcao\u2019nun ilk yar\u0131da iki sar\u0131 kart \u00fczerinden k\u0131zarmas\u0131yla eksilen Galatasaray, ikinci yar\u0131ya Seri\u2019yi feda edip c\u00fcsse ve tecr\u00fcbe sahibi n\u00f6bet\u00e7i stoper Donk ile ba\u015flad\u0131.", "Ge\u00e7en sezon skor \u00fcretiminin ta\u015f\u0131y\u0131c\u0131 kolonlar\u0131ndan Onyekuru\u2019nun gidi\u015fi kanat ataklar\u0131nda rotay\u0131 sa\u011f tarafa \u00e7evirmesine neden olmu\u015f vaziyette Galatasaray\u2019da; ama oraya da Feghouli d\u00f6nene kadar pek umut ba\u011flamamak gerekiyor.", "SAHANIN YILDIZI RECEP N\u0130YAZ\u2019DI Yeni d\u00fczen aray\u0131\u015f\u0131 i\u00e7indeki Galatasaray ikinci yar\u0131da Jimmy Durmaz\u2019\u0131n yerine Emre Mor\u2019u sahaya s\u00fcrerek bir hamle yapt\u0131 ama eksik tak\u0131m\u0131 canland\u0131rmak i\u00e7in sadece iyi niyetli bir giri\u015fim olarak kald\u0131 o da.", "Neticede Denizlispor ikinci yar\u0131da eksik ve da\u011f\u0131n\u0131k Galatasaray kar\u015f\u0131s\u0131nda ipleri tamamen eline ald\u0131 ve sahan\u0131n tart\u0131\u015f\u0131lmaz y\u0131ld\u0131z\u0131 konumundaki Recep Niyaz\u2019\u0131n \u015fahane \u015futuyla hak etti\u011fi galibiyete uzanm\u0131\u015f oldu.", "Tek ba\u015f\u0131na Galatasaray savunmas\u0131n\u0131 da\u011f\u0131tan Rodallega\u2019n\u0131n uzatmada gelen gol\u00fc de \u2018pastan\u0131n kremas\u0131\u2019 oldu, kli\u015fe tabirle.", "Babel d\u0131\u015f\u0131nda \u2018tam isabet\u2019 olarak de\u011ferlendirilebilecek bir isim \u00f6n plana \u00e7\u0131kmad\u0131 Galatasaray\u2019da.", "Ama yolun hen\u00fcz ba\u015f\u0131nda bu t\u00fcr de\u011ferlendirmeler yapmak yanl\u0131\u015f olur.", "Tatilden veya kat\u0131ld\u0131klar\u0131 turnuvalardan fiziksel/ruhsal a\u00e7\u0131dan eksik d\u00f6nm\u00fc\u015f oyuncular\u0131n zamanla form tutmalar\u0131n\u0131 ummak gerekiyor sadece.", "Muslera d\u0131\u015f\u0131nda nerede oldu\u011funu bilen bir oyuncu bile yoktu d\u00fcn ak\u015fam sahada.", "\u0130lac\u0131 zaman Galatasaray\u2019\u0131n; ama o ila\u00e7 bu uzun ko\u015fuda, hele ki Avrupa seferlerinde ne kadar i\u015fe yarar; oras\u0131 fena halde me\u00e7hul.", "NEREDES\u0130N FALCAO!", "Falcao gelir mi, gelirse hangi d\u00fczeyde katk\u0131 sa\u011flar bilmiyoruz, bilemiyoruz.", "Yine de Diagne\u2019nin \u2018kayg\u0131s\u0131zl\u0131\u011f\u0131ndan\u2019 kurtarmas\u0131 bile dev bir katk\u0131 olacakt\u0131r.", "Diagne\u2019yi \u2018g\u00f6nderemeden\u2019 Falcao\u2019yu almak tuzlu bir fatura \u00f6demek anlam\u0131na gelecek, oras\u0131 kesin.", "Ama motivasyon \u00fcstad\u0131 Fatih Terim\u2019in bile zorlanaca\u011f\u0131 bir vaka var kar\u015f\u0131m\u0131zda.", "Katk\u0131s\u0131 neredeyse s\u0131f\u0131r, sahada duru\u015fu ve hatta oyundan \u00e7\u0131k\u0131\u015f\u0131 bile problemli arkada\u015f\u0131n.", "Bu vaziyetten kurtulur mu, dev bir performans s\u0131\u00e7ramas\u0131 ya\u015far m\u0131, mesela beni utand\u0131r\u0131r m\u0131 bekleyip g\u00f6rmek gerekiyor.", "Ancak manzaraya bak\u0131nca insan sadece \u015funu s\u00f6yleyebiliyor: Yeti\u015f ya Falcao!"]}