{"sentences": ["7 mucize bitki 18 \u015eubat 2018 PAYLA\u015e Yorum yaz A Ba\u011f\u0131\u015f\u0131kl\u0131k sistemini uyaran t\u0131bbi bitkiler, fiziksel, kimyasal, biyolojik ve psikolojik streslere kar\u015f\u0131 v\u00fccut direncini art\u0131r\u0131yor.", "Antioksidan koruma sistemini yeniliyor.", "Ba\u011f\u0131\u015f\u0131kl\u0131k sisteminin d\u00fczg\u00fcn \u00e7al\u0131\u015fabilmesi i\u00e7in sa\u011fl\u0131kl\u0131 bir ba\u011f\u0131rsak floras\u0131 olu\u015fmas\u0131na destek oluyor.", "Ekinezya, Kore ginsengi, \u00e7\u00f6rek otu, zerde\u00e7al (Hint safran\u0131), zencefil, sar\u0131msak, G\u00fcney Afrika sardunyas\u0131n\u0131 \u2018mucize bitkiler\u2019 olarak niteleyen geleneksel ve tamamlay\u0131c\u0131 t\u0131p hekimi, fitoterapist Dr. Serdar \u00d6zg\u00fc\u00e7, t\u00fcm t\u0131bbi biktilerin hekim kontrol\u00fcnde kullan\u0131lmas\u0131 gerekti\u011fi uyar\u0131s\u0131nda bulunarak, \u015fu bilgileri veriyor: EK\u0130NEZYA: As\u0131rlard\u0131r K\u0131z\u0131lderili bitkisi olarak biliniyor.", "\u2018So\u011fuk alg\u0131nl\u0131\u011f\u0131 sava\u015f\u00e7\u0131s\u0131\u2019 olarak Avrupa ve Amerika\u2019da g\u0131da takviyesi olarak kullan\u0131l\u0131yor.", "T\u0131bbi kullan\u0131m\u0131 1938\u2019de Almanya\u2019da ba\u015flad\u0131.", "Sonbahar ve ilkbaharda k\u00fcrler \u015feklinde k\u0131sa s\u00fcreli ba\u011f\u0131\u015f\u0131kl\u0131k sistemini uyar\u0131c\u0131 olarak kullan\u0131l\u0131yor.", "Papatya gibi \u00e7i\u00e7eklere alerjisi olanlar kullanmamal\u0131.", "KORE G\u0130NSENG\u0130: Ba\u011f\u0131\u015f\u0131kl\u0131k sistemini uyarmas\u0131 d\u0131\u015f\u0131nda kan \u015fekeri seviyesinin kontrol\u00fcne yard\u0131mc\u0131 oluyor ve g\u00fc\u00e7l\u00fc bir antioksidan.", "Ba\u011f\u0131rsak floras\u0131n\u0131 koruyucu ve beyne giden kan ak\u0131m\u0131n\u0131 art\u0131r\u0131c\u0131 \u00f6zellikleri bulunuyor.", "\u00d6zellikle 50 ya\u015f \u00fczeri ve geriatri hastalar\u0131 i\u00e7in uygun.", "Ama kronik y\u00fcksek tansiyonu olan ki\u015filer, meme kanseri ve memenin fibrokistik hastal\u0131\u011f\u0131 olanlar kullanmamal\u0131.", "3 aydan fazla kullan\u0131m\u0131 \u00f6nerilmiyor.", "\u00c7\u00d6REK OTU: T\u0131p tarihinin en \u00fcnl\u00fc kitaplar\u0131ndan biri olan \u2018El-Kanun f\u0131\u2019t T\u0131b\u2019 ya da Latinceye \u00e7evrilmi\u015f ad\u0131yla \u2018Canon of Medicinae\u2019n\u0131n yazar\u0131 \u0130bn-i Sina, \u00e7\u00f6rek otunun metabolizmay\u0131 uyard\u0131\u011f\u0131n\u0131, uyu\u015fuklu\u011fu ve halsizli\u011fi engelledi\u011fini savunuyor.", "\u00c7\u00f6rek otuyla ilgili en \u00f6nemli s\u00f6zlerden biri peygamberimiz Hz.", "Muhammed\u2019in \u201c\u00c7\u00f6rek otunu kullan\u0131n, \u00f6l\u00fcmden ba\u015fka her \u015feye devad\u0131r\u201d s\u00f6z\u00fc.", "\u00c7\u00f6rek otu, yang\u0131 giderici, antioksidan, h\u00fccre \u00e7o\u011falma aktivitesini \u00f6nleyici \u00f6zelliklere sahip.", "Bu nedenle farkl\u0131 kanser tedavilerinin kemoterapisine destek olarak da kullan\u0131larak ba\u011f\u0131\u015f\u0131kl\u0131k sistemini aktive ediyor.", "ZERDA\u00c7AL: Ba\u011f\u0131\u015f\u0131kl\u0131k sistemini g\u00fc\u00e7l\u00fc bir \u015fekilde uyarmas\u0131 d\u0131\u015f\u0131nda, antiviral, yang\u0131 giderici ve karaci\u011feri koruyucu \u00f6zellikleri bulunuyor.", "Zerde\u00e7al\u0131n t\u00fcm\u00f6r h\u00fccrelerinin bertaraf edilmesinde \u00f6nemli rol oynad\u0131\u011f\u0131 bilimsel \u00e7al\u0131\u015fmalarla kan\u0131tlanm\u0131\u015f durumda.", "ZENCEF\u0130L: Bulant\u0131, yang\u0131 giderici ve antioksidan \u00f6zelli\u011fi olan, ba\u011f\u0131\u015f\u0131kl\u0131k sistemini uyaran bir bitki.", "V\u00fccutta bir\u00e7ok sistem \u00fczerine olumlu etkileri bulunuyor.", "SARIMSAK: Kan bas\u0131nc\u0131n\u0131n d\u00fc\u015fmesine yard\u0131mc\u0131 olan, k\u00f6t\u00fc kolesterol seviyesini d\u00fc\u015f\u00fcren, parazitlere ve mantarlara kar\u015f\u0131 etkili olan, antiseptik ve antibiyotik \u00f6zelli\u011fi bulunan bir t\u0131bbi bitki.", "Sar\u0131msa\u011f\u0131n i\u00e7eri\u011findeki maddelerden \u2018allisin\u2019, 15 \u00fcnite penisiline e\u015fde\u011fer.", "Sar\u0131msak, ba\u011f\u0131\u015f\u0131kl\u0131k sistemini aktive ederek t\u00fcm\u00f6r h\u00fccrelerinin kendini imha etmesini sa\u011fl\u0131yor.", "G\u00dcNEY AFR\u0130KA SARDUNYASI: Do\u011fal enfeksiyon blokeri.", "Ba\u011f\u0131\u015f\u0131kl\u0131k sistemini uyar\u0131c\u0131 etkisi var.", "G\u00fc\u00e7l\u00fc bir antioksidan olup hem vir\u00fcslere hem de bakterilere etkili.", "\u00d6zellikle k\u00fc\u00e7\u00fck \u00e7ocuklar dahil olmak \u00fczere geni\u015f bir kullan\u0131m aral\u0131\u011f\u0131 bulunuyor."]}