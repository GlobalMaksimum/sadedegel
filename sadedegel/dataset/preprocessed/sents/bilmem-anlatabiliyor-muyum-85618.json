{"sentences": ["Bilmem anlatabiliyor muyum 19 Temmuz 2002 PAYLA\u015e Yorum yaz A <B>1994 </B>y\u0131l\u0131nda H\u00fcrriyet Gazetesi'nin Washington temsilcisiydim.", "Bir g\u00fcn, o zamanlar s\u0131k\u00e7a g\u00f6r\u00fc\u015fmeye ba\u015flad\u0131\u011f\u0131m bir g\u00f6revliyle bulu\u015fmak \u00fczere Pentagon'a gittim.", "Biraz erkence gitmi\u015ftim, Pentagon'un koridorlar\u0131nda biraz dola\u015fay\u0131m dedim.", "Ve daha sonradan bana belirtildi\u011fi \u00fczere, katiyen girmemem gereken bir odaya dal\u0131verdim.", "\u0130\u00e7erde biraz sonra bulu\u015faca\u011f\u0131m arkada\u015f, Talabani ve Barzani'nin Washington temsilcileriyle hummal\u0131 bir toplant\u0131 halindeydi.", "Haritalar filan da a\u00e7\u0131lm\u0131\u015ft\u0131 ortalara.", "Beni g\u00f6r\u00fcnce hayli bozuldular, ancak hepsini tan\u0131d\u0131\u011f\u0131mdan ben de bozulmalar\u0131n\u0131 \u00fcst\u00fcme almad\u0131m.", "Do\u011fal olarak toplant\u0131lar\u0131 zamans\u0131z sona ermi\u015fti ama toplant\u0131lar\u0131 devam etsin diye de benim d\u0131\u015far\u0131ya \u00e7\u0131kmam\u0131 beklemezsiniz de\u011fil mi?", "Ben de h\u0131nz\u0131rl\u0131\u011f\u0131ma \u00e7\u0131kmad\u0131m zaten.", "Bu arada yeri gelmi\u015fken s\u00f6yleyeyim, o odada bulunan Irakl\u0131 K\u00fcrtlerden bir tanesi bug\u00fcn Kuzey Irak'taki b\u00f6lgede en \u00fcst d\u00fczeyde yetkili konumunda.", "* * * Bulu\u015faca\u011f\u0131m arkada\u015f ilgin\u00e7 bir insand\u0131.", "Harold Rhode hayatta g\u00f6rd\u00fc\u011f\u00fcm en zeki insanlardan bir tanesiydi.", "Washington'da \u2018\u2018Intelligence Community\u2019\u2019 diye adland\u0131r\u0131lan istihbarat kom\u00fcn\u00fcn\u00fcn bir par\u00e7as\u0131yd\u0131 o. T\u00fcrkiye'de s\u0131k s\u0131k deme\u00e7leri yay\u0131nlanan uzman Alan Makovsky de \u00f6yledir.", "O da istihbarat\u00e7\u0131lar kom\u00fcn\u00fcn\u00fcn \u00fcyelerindendir.", "Bunlar\u0131n her ikisi de profesyonel ya\u015famlar\u0131ndaki ba\u015far\u0131lar\u0131n\u0131 Richard Perle'ye, yani T\u00fcrkiye'de yayg\u0131n olarak bilinen nitelendirmesiyle \u2018\u2018Karanl\u0131klar Prensi\u2019\u2019ne bor\u00e7ludurlar.", "Harold'un, Clinton d\u00f6neminde en k\u0131za\u011fa \u00e7ekilmi\u015f anlar\u0131nda bile Pentagon i\u00e7indeki etkinli\u011fi azalmad\u0131.", "B\u00f6lgeye ilgisini hep korudu, T\u00fcrkiye hakk\u0131nda hep en s\u0131cak bilgilere sahip oldu, hatta halk\u0131n nabz\u0131n\u0131 tutmak i\u00e7in arada bir \u2018\u2018s\u0131radan vatanda\u015f\u2019\u2019 olarak \u00fclkemize turistik ziyaretlerde bulundu.", "Do\u011fudan otob\u00fcse bindi, bat\u0131ya kadar uzun yolculuklar yapt\u0131.", "* * * Harold sonunda Pentagon'da hak etti\u011fi makama oturmu\u015f durumda.", "Pentagon'un Ortado\u011fu i\u015flerinden sorumlu yetkilisi oldu o. Onun m\u00fcd\u00fcr\u00fc, direkt olarak ba\u011fl\u0131 oldu\u011fu ki\u015fiDoug Feith.", "Doug Feith, Turgut \u00d6zal d\u00f6neminde T\u00fcrkiye'nin lobicili\u011fini yapmas\u0131 i\u00e7in o d\u00f6nemlerde ola\u011fan\u00fcst\u00fc bir para olan 800 bin dolar\u0131n verildi\u011fi ki\u015fidir.", "Kendisi Richard Perle ile yak\u0131n ili\u015fki i\u00e7indedir ve \u015fu anda da Savunma Bakanl\u0131\u011f\u0131'n\u0131n \u00fc\u00e7\u00fcnc\u00fc en \u00f6nemli yetkilisi durumundad\u0131r (Undersecretary of Defense).", "Bu insanlar T\u00fcrkiye'yi ger\u00e7ekten severler ve burada da alayc\u0131 laf etmiyorum.", "\u00c7o\u011funun iyi birer Yahudi olarak \u0130srail'le g\u00f6n\u00fcl ba\u011flar\u0131 vard\u0131r ama emin olun ki en az\u0131ndan T\u00fcrkiye sevgileri de bir o kadard\u0131r.", "Bunun d\u0131\u015f\u0131nda b\u00f6lgeye y\u00f6nelik bir planlar\u0131 da mevcuttur.", "Y\u0131llard\u0131r vard\u0131r bu plan, y\u0131llard\u0131r buna haz\u0131rlanm\u0131\u015flard\u0131r.", "Ve bu plan i\u00e7inde Irak'tan Saddam'\u0131n d\u00fc\u015f\u00fcr\u00fclmesi de kesin olarak yer almaktad\u0131r.", "B\u00f6lgedeki K\u00fcrtler ile ilgili de bir planlar\u0131 mevcuttur.", "Bunun ne oldu\u011fu konusunu ben bilemem; \u00e7\u00fcnk\u00fc ba\u015fta da dedi\u011fim gibi girmemem gereken toplant\u0131ya girdi\u011fimde ne yaz\u0131k ki konu\u015fmalar\u0131n\u0131 yar\u0131da kesmi\u015flerdi, fazla bir \u015fey \u00f6\u011frenemedim a\u00e7\u0131k\u00e7as\u0131.", "* * * Yukar\u0131da isimleri ge\u00e7en arkada\u015flar\u0131n da i\u00e7inde bulundu\u011fu Washington'daki bir grup insan, bu bizdeki \u2018\u2018yeni olu\u015fum\u2019\u2019 denilen \u015feyden \u00e7ok \u00fcmitliler.", "Ancak AKP ile de ba\u011flant\u0131lar\u0131n kopmas\u0131n\u0131 istemiyorlar.", "Bunu da anlad\u0131\u011f\u0131m kadar\u0131yla yine T\u00fcrkiye'yi \u00e7ok iyi tan\u0131yan ve kendine g\u00f6re seven Marc Grossman'a, yani D\u0131\u015fi\u015fleri Bakanl\u0131\u011f\u0131'n\u0131n \u00fcst d\u00fczey yetkilisine b\u0131rakm\u0131\u015f durumdalar.", "B\u00fct\u00fcn bu yak\u0131n ilgi ve sevgi, T\u00fcrkiye i\u00e7in iyi mi olur k\u00f6t\u00fc m\u00fc bilemem.", "Ama \u015funu biliyorum ki, e\u011fer siz Paul Wolfowitz'in temaslar\u0131ndan sonra olas\u0131 bir sava\u015f ertesinde T\u00fcrkiye'ye ekonomik yard\u0131m yap\u0131laca\u011f\u0131n\u0131 zannediyorsan\u0131z, hayal k\u0131r\u0131kl\u0131\u011f\u0131na da haz\u0131rlan\u0131n.", "\u00c7\u00fcnk\u00fc ondan Washington'a gelen mesaj, \u2018\u2018Ne verebiliriz ki, yapacak bir \u015fey yok\u2019\u2019 \u015feklinde oldu bile.", "Zaten \u015fu anda b\u00f6lge \u00fczerinde \u00e7al\u0131\u015fmakta olan arkada\u015flar da T\u00fcrkiye'nin maddi kar\u015f\u0131l\u0131\u011f\u0131n\u0131 almadan bile olsa olas\u0131 bir hareketlenmede ABD'nin yan\u0131nda yer alaca\u011f\u0131na eminlermi\u015f gibi davran\u0131yorlar.", "Y\u0131llar\u0131n deneyimi sonunda herhalde bildikleri bir \u015fey olmal\u0131 ki b\u00f6yle eminler kendilerinden.", "Irak'\u0131 vuracaklar da ancak bunun nedenini nas\u0131l a\u00e7\u0131klayacaklar\u0131na hen\u00fcz karar veremediler.", "Bu nedenle ABD Kongresi'nde Irak konusunda y\u00f6netimden \u2018\u2018Ne biliyorsan bize de a\u00e7\u0131kla\u2019\u2019 \u00e7a\u011fr\u0131s\u0131 yap\u0131ld\u0131 d\u00fcn.", "Bu arada televizyonda \u00e7e\u015fitli polisiye programlar\u0131nda \u2018\u2018k\u00f6t\u00fc adam\u2019\u2019 rol\u00fcn\u00fc Irakl\u0131 diplomatlar ve ter\u00f6ristler oynamaya ba\u015flad\u0131.", "PBS kanal\u0131nda yap\u0131lan bir programda da Kuzey Irak'ta K\u00fcrtlerin Saddam taraf\u0131ndan \u00f6ld\u00fcr\u00fclmesi olay\u0131 yeniden anlat\u0131ld\u0131, program\u0131n sonunda Richard Perle ekrana geldi ve Saddam'\u0131n mutlaka d\u00fc\u015f\u00fcr\u00fclmesi gerekti\u011fini s\u00f6yledi.", "Falan filan, i\u015fte b\u00f6yle.", "Bilmem anlatabiliyor muyum?", "(T\u00fcrkiye Meme Vakf\u0131 Ba\u015fkan\u0131 Say\u0131n Can G\u00fcrb\u00fcz'den d\u00fcn nazik bir e-mail ald\u0131m.", "D\u00fcnk\u00fc yaz\u0131mda belirtti\u011fim konu \u00fczerine \u00fcz\u00fcnt\u00fclerini bildirmi\u015f, ben de kendisine cevap yaz\u0131p g\u00f6stermi\u015f oldu\u011fu duyarl\u0131l\u0131k i\u00e7in te\u015fekk\u00fcr ettim."]}