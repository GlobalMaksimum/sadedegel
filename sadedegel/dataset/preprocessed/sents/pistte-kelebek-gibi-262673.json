{"sentences": ["Pistte KELEBEK gibi 6 Ekim 2004 PAYLA\u015e Yorum yaz A Hep merak etti\u011fim, ama nedense yapmad\u0131\u011f\u0131m, erteledi\u011fim bir \u015fey de Tarabya\u2019daki tavernalara gidip, e\u011flenmektir.", "\u00d6nlerinden her ge\u00e7ti\u011fimde, i\u00e7erideki e\u011flence beni hep \u00e7ok imrendirir.", "D\u00f6rt be\u015f saatli\u011fine de olsa, her \u015feyi evde b\u0131rak\u0131p, lo\u015f k\u0131rm\u0131z\u0131, mavi \u0131\u015f\u0131klar\u0131n alt\u0131nda, en \u00f6zenli giysileri giyip, sadece dans edip, oynamaya programlanm\u0131\u015f birisi olmak \u00e7ok g\u00fczel bir duygu olsa gerek diye d\u00fc\u015f\u00fcn\u00fcr\u00fcm.", "Cumartesi gecesi Tarabya\u2019ya de\u011fil (Fakat mutlaka bir g\u00fcn gidece\u011fim) ama Bak\u0131rk\u00f6y sahil yolunda Tarabya\u2019y\u0131 aratmayan bir mekana gittim.", "Herhalde ne kadar e\u011flendi\u011fimi, vaktin nas\u0131l ge\u00e7ti\u011fini anlamad\u0131\u011f\u0131m\u0131 tahmin edebiliyorsunuzdur.", "Gard\u0131roplar\u0131nda sadece bir akraban\u0131n ni\u015fan\u0131, d\u00fc\u011f\u00fcn\u00fc ya da kom\u015funun o\u011flunun s\u00fcnnet t\u00f6reni gibi \u00e7ok \u00f6zel g\u00fcnler i\u00e7in saklad\u0131klar\u0131 \u00f6zenli k\u0131l\u0131klar\u0131n\u0131 giyip felekten bir gece \u00e7almaya gelenler, gece boyunca dans edip, g\u00f6bek at\u0131p ba\u015fka bir boyuta ge\u00e7tiler.", "\u00c7o\u011fu masada ya birisinin do\u011fum g\u00fcn\u00fc, ya bir ni\u015fan t\u00f6reni ya da evlilik y\u0131ld\u00f6n\u00fcm\u00fc kutlan\u0131yordu.", "(Niyeyse \u2018sebepsiz yere\u2019, kendimizi b\u0131rak\u0131p, e\u011flenemiyoruz bir t\u00fcrl\u00fc, e\u011flenebilmek i\u00e7in mutlaka bir sebebe ihtiyac\u0131m\u0131z var) Gecenin ba\u015f\u0131nda, daha \u00e7ok di\u011fer masadaki biraz sonra rekabete giri\u015fecekleri rakiplerinin \u2018d\u0131\u015f g\u00f6r\u00fcn\u00fcm\u00fc\u2019 ve \u2018ne giydikleri\u2019 ile ilgili olan ahali, \u015fen kahkahalarla e\u011flenceli bir gece ge\u00e7ece\u011finin m\u00fcjdesini verdi bize.", "Zaten gece ilerleyip, i\u00e7ilenler \u2018\u015fi\u015fede durdu\u011fu gibi durmay\u0131nca\u2019 da genci, ya\u015fl\u0131s\u0131, kad\u0131n\u0131 erke\u011fi att\u0131 kendini piste tabii ki!", "* * * Gecenin ba\u015f\u0131nda T\u00fcrk sanat m\u00fczi\u011finin en zor, en na\u011fmeli ve en unutulmu\u015f \u015fark\u0131lar\u0131n\u0131, ses tesisat\u0131n\u0131n inan\u0131lmaz k\u00f6t\u00fcl\u00fc\u011f\u00fcne ve her t\u00fcrl\u00fc azizli\u011fine ra\u011fmen, kulaklar\u0131 ok\u015fayan na\u011fmelerle s\u00f6yleyen sanat\u00e7\u0131 gen\u00e7 herkesi dansa davet etti\u011finde, \u00f6nce kimse piste \u00e7\u0131kmaya cesaret edemedi ama, ikinci daveti de kimse k\u0131rmad\u0131!", "Piste \u00f6nce, \u00fczerindeki p\u0131r\u0131lt\u0131l\u0131 bluzu ve \u00f6zenle kuaf\u00f6re taratt\u0131\u011f\u0131 sa\u00e7lar\u0131yla ya\u015fl\u0131ca bir teyze ile bir amca \u00e7\u0131kt\u0131.", "(Eskilerin medeni cesareti beni her zaman etkilemi\u015ftir) Birbirlerinin g\u00f6zlerinin i\u00e7ine bakarak t\u0131pk\u0131 eskiden oldu\u011fu gibi vals yapt\u0131lar.", "Teyze, masada oturup onlar\u0131 seyretmekte olan kendi ya\u015flar\u0131ndaki arkada\u015flar\u0131na \u2018Siz oturuyorsunuz, ama ben e\u015fimle vals yap\u0131yorum\u2019 duygusunun gururu ile pistte kelebek gibi u\u00e7arken, amca ise yine ayn\u0131 masada oturan arkada\u015flar\u0131ndan m\u00fcmk\u00fcn oldu\u011funca bak\u0131\u015flar\u0131n\u0131 ka\u00e7\u0131r\u0131yordu.", "San\u0131r\u0131m o da onlar gibi \u2018a\u011f\u0131r abi\u2019 olmay\u0131 isterdi ama, e\u015finin evdeki muhtemel \u2018Bir gece e\u011flenmeye gittik, onu da burnumdan getirdin, kaz\u0131k gibi oturdun, kalk\u0131p dans bile etmedin benimle, bari evde oturup gelin kaynana yar\u0131\u015fmas\u0131n\u0131 seyretseydik daha iyiydi\u2019 d\u0131rd\u0131r\u0131ndan kurtulmak i\u00e7in \u00e7\u0131km\u0131\u015ft\u0131 piste.", "Yakla\u015f\u0131k otuz y\u0131ll\u0131k evliliklerinin en romantik, en keyifli dakikalar\u0131n\u0131 o gece tekrar ya\u015fayan teyze ile, kimbilir ka\u00e7\u0131nc\u0131 kez bu eziyete katlanan amcadan g\u00f6zlerimi alamad\u0131m do\u011frusu.", "* * * Slow par\u00e7alar yava\u015f yava\u015f h\u0131zlanmaya ba\u015flay\u0131nca, teyzenin g\u00f6z\u00fcndeki \u2018Ya\u015fas\u0131n oyun havalar\u0131 geliyor\u2019 co\u015fkusu, giderek hissedilmeye ba\u015flad\u0131.", "Kavalyesini oyun havalar\u0131na kadar yerine oturtmamay\u0131 ba\u015farmak i\u00e7in elinden geleni de ard\u0131na koymad\u0131.", "Oyun havalar\u0131n\u0131n ba\u015flamas\u0131yla beraber (Vallahi darbukan\u0131n ritminin de\u011fi\u015fmesiyle ayn\u0131 anda oldu b\u00fct\u00fcn bunlar) teyzenin elleri \u2018tel sarar, tel sarar\u2019 k\u0131vam\u0131nda yana a\u00e7\u0131ld\u0131 ama, amcan\u0131n y\u0131llar\u0131n deneyimi ile edindi\u011fi tecr\u00fcbeyi unutmu\u015ftu.", "Amca bir \u2018el ense ile\u2019 teyzeyi boynundan tutup \u00f6pt\u00fc\u011f\u00fc gibi, en nazik kavalye hareketi olan, \u2018eli dam\u0131n\u0131n s\u0131rt\u0131na kibarca koyup sandalyesine kadar kendisine e\u015flik etme\u2019 hareketiyle teyzeyi pistten ald\u0131\u011f\u0131 gibi masas\u0131na oturttu.", "Ama slow dansta bo\u015f olan pist, oyun havalar\u0131 ile beraber, Mahmutpa\u015fa yoku\u015funun okullar a\u00e7\u0131lmadan \u00f6nceki kalabal\u0131kl\u0131\u011f\u0131na b\u00fcr\u00fcnd\u00fc derhal.", "Bu nas\u0131l oynamak, nas\u0131l kurtlar\u0131n\u0131 d\u00f6kmek, inan\u0131lmaz.", "Kimse kimsenin umuru de\u011fil.", "Bir e\u011flenmek ki anlat\u0131lmaz ya\u015fan\u0131r, g\u00f6rmek gerek.", "Biraz \u00f6nce sandalyesine zoraki bir el enseyle oturtulan teyzenin surat\u0131ndan k\u0131zg\u0131nl\u0131k ve \u00f6fke okunuyor.", "Ama teyze ancak \u00fc\u00e7 \u015fark\u0131 dayanabildi.", "Masadaki barda\u011f\u0131 kafas\u0131na dikip bitirdi\u011fi gibi, e\u015finin \u015fa\u015fk\u0131n bak\u0131\u015flar\u0131 aras\u0131nda pistteki yerini al\u0131p, ba\u015flad\u0131 oynamaya.", "B\u00fct\u00fcn gece teyzeyi seyrettim.", "\u0130stedi\u011fini yapm\u0131\u015ft\u0131.", "Ayn\u0131 masay\u0131 payla\u015ft\u0131\u011f\u0131 kom\u015fular\u0131, akrabalar\u0131na ra\u011fmen.", "E\u015fine ra\u011fmen.", "Her \u015feye ra\u011fmen.", "\u0130stemi\u015fti, \u00e7ok istemi\u015fti.", "Ve kalkt\u0131 kimseyi umursamadan oynad\u0131, g\u00f6bek att\u0131, e\u011flendi.", "O an\u0131n tad\u0131n\u0131 \u00e7\u0131kartt\u0131.", "\u00dcstelik evde b\u00fct\u00fcn olacaklar\u0131 g\u00f6ze alarak.", "Ama ben b\u00fct\u00fcn gece yerimde oturdum.", "Can\u0131m istemedi mi?", "\u0130stedi.", "Hem de \u00e7ok!", "Oynayabildim mi?", "Hay\u0131r!"]}