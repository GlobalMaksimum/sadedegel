{"sentences": ["Yabanc\u0131 misafirler 5 Temmuz 2015 PAYLA\u015e Yorum yaz A Kimi romantik, kimi ger\u00e7ek\u00e7i, kimi mesafeliydi.", "Tav\u0131rlar\u0131 ne olursa olsun Osmanl\u0131\u2019n\u0131n yabanc\u0131 ziyaret\u00e7ileri i\u00e7in ramazan, ilgiye de\u011ferdi.", "\u2018\u2018GE\u00c7EN sene ramazan ay\u0131 idi.", "Avrupa\u2019n\u0131n asil ailelerinden birine mensup olan Madame F\u2019nin, yan\u0131nda bir rahibe ile birlikte evimize gelecekleri haber verildi.", "\u0130ftar sofras\u0131n\u0131 g\u00f6rmeyi arzu ediyorlarm\u0131\u015f.", "Bu esnada iftar topu at\u0131lm\u0131\u015ft\u0131.", "Yemek odas\u0131na ge\u00e7ip sofraya oturduk.", "\u0130ftar tepsisini dikkatle inceleyen Madam F.: - As\u0131l yemekten \u00f6nce b\u00f6yle \u00e7erez nevinden bir \u015feyler bizde de sofraya konulur.", "\u0130smine de ord\u00f6vr derler.", "Demek oluyor ki bu hal, sizde de adettir.", "\u2013 Evet, Hz.", "\u0130sa\u2019ya indirilen sofraya benzer ve ramazana \u00f6zg\u00fc bir gelenektir\u201d.", "\u2018U\u011eUR SAYARIZ\u2019 Osmanl\u0131 kad\u0131n hareketinin \u00f6nc\u00fclerinden, \u201cmuhafazak\u00e2r-ilerici\u201d Fatma Aliye Han\u0131m, yabanc\u0131 misafirlerine iftariyeli\u011fi b\u00f6yle anlat\u0131rken, onlara Maide Suresi\u2019nden Hz.", "\u0130sa\u2019ya g\u00f6nderilen sofrayla ilgili b\u00f6l\u00fcm\u00fc okur.", "O sofrada bulundu\u011fu rivayet edilen yiyecekleri sayar ve ekler: \u201cBiz de ramazan ak\u015famlar\u0131 iftar sofralar\u0131nda o gibi \u015feyleri bulundururuz.", "U\u011fur ve bereket sayarak onunla iftar ettikten sonra ak\u015fam yeme\u011fimizi yeriz\u201d.", "(Nisvan-\u0131 \u0130slam, 1891) BUZ G\u0130B\u0130 ULUDA\u011e SUYU O.G. de Busbecq, 16\u2019nc\u0131 y\u00fczy\u0131l ortalar\u0131nda \u015f\u00f6yle yazm\u0131\u015ft\u0131r: \u201c(Ramazan yakla\u015f\u0131rken) yiyeceklerini daha da azaltarak kendilerini oru\u00e7 i\u00e7in haz\u0131rlarlar.", "\u00c7\u00fcnk\u00fc al\u0131\u015ft\u0131klar\u0131 hayat d\u00fczeninde aniden meydana gelecek de\u011fi\u015fikli\u011fe uyamamaktan korkarlar\u201d.", "Ona g\u00f6re \u0130stanbul\u2019da yaz ramazanlar\u0131nda orucunu a\u00e7t\u0131ktan sonra, yolda bir hana u\u011frar, Uluda\u011f\u2019dan getirtilen kar sular\u0131ndan i\u00e7erlermi\u015f.", "Bu, oru\u00e7luyken susuz kalan bo\u011fazlar\u0131n\u0131 a\u00e7maya yararm\u0131\u015f.", "ZAR\u0130F MAHYALAR 20\u2019nci y\u00fczy\u0131l ba\u015f\u0131nda \u0130stanbul\u2019da bulunan H.G. Dwight, mahyalara hayranl\u0131\u011f\u0131n\u0131 gizlemez: \u201cRamazan ay\u0131 alt\u0131nda, say\u0131s\u0131z minarenin \u015ferefesine dizilmi\u015f \u0131\u015f\u0131k halkalar\u0131yla bezeli karanl\u0131k bir kenti g\u00f6rmek, d\u00fcnyan\u0131n en g\u00fczel manzaralar\u0131ndan biridir.", "Ola\u011fan\u00fcst\u00fc bir siluet olarak g\u00f6r\u00fclen camilerin (minareleri aras\u0131nda), ay\u0131n ilk yar\u0131s\u0131 s\u00fcresince sanki alt\u0131n k\u0131v\u0131lc\u0131mlar sa\u00e7\u0131yormu\u015f gibi, \u2018Ya Allah\u2019 veya \u2018Ya Muhammed\u2019 gibi s\u00f6zler yer al\u0131r.", "Ay\u0131n on be\u015finden sonra, karanl\u0131k g\u00f6ky\u00fcz\u00fcne \u00e7o\u011fu kez bir \u00e7i\u00e7e\u011fin veya bir geminin \u015fekli \u00e7izilir.", "Bu y\u0131ld\u0131zlara benzeyen zarif ayd\u0131nlatmalara T\u00fcrkler mahya derler\u201d.", "Sabaha kadar g\u00f6steri 1690\u2019LARDA Osmanl\u0131\u2019y\u0131 gezen Cornelius de Bruyn\u2019e g\u00f6re ramazan, kahvehanelerin geceleri a\u00e7\u0131k olmas\u0131 i\u00e7in en g\u00fczel imk\u00e2n\u0131 sa\u011fl\u0131yormu\u015f.", "Buralarda sabaha kadar e\u011flenceye rastlamak m\u00fcmk\u00fcnm\u00fc\u015f.", "19\u2019uncu y\u00fczy\u0131lda gelen G\u00e9rard de Nerval, kahvehanelerde dinledi\u011fi hik\u00e2yeleri \u2018ola\u011fan\u00fcst\u00fc\u2019 s\u00f6zleriyle ifade eder, onlar\u0131 ramazan gecelerinin \u2018b\u00fcy\u00fcc\u00fc \u00e7ekicili\u011fi\u2019 olarak g\u00f6r\u00fcr.", "Buyurunuz efendim \u0130STANBUL\u2019a 1835\u2019te gelen Julia Pardoe, ilk olarak bir T\u00fcrk ailesinin evinde ramazan gecesi ge\u00e7irmek ister: \u201cEzan duyulur duyulmaz, hemen herkes canlan\u0131yordu.", "Evin han\u0131mefendisinin \u2018Buyurunuz efendim!", "Ho\u015f geldiniz!", "\u2019 diyerek hi\u00e7 durmadan insan\u0131 yeme\u011fe y\u00f6nelten s\u00f6zleri kar\u015f\u0131s\u0131nda.", "yemeklerin hepsinden birer par\u00e7a tatmak zorunda kald\u0131m.", "\u00c7\u00fcnk\u00fc T\u00fcrk konukseverli\u011finin yan\u0131nda b\u00f6yle davranmak gerekiyordu\u201d."]}