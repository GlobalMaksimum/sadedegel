{"sentences": ["OHAL\u2019i f\u0131rsata \u00e7evirenler 5 Haziran 2017 PAYLA\u015e Yorum yaz A 2 A\u011fustos\u2019ta Mersin B\u00fcy\u00fck\u015fehir Belediyesi\u2019ne FET\u00d6 operasyonu d\u00fczenlendi ve 25 ki\u015fi g\u00f6zalt\u0131na al\u0131nd\u0131.", "Ayn\u0131 g\u00fcn, MHP\u2019li Mersin B\u00fcy\u00fck\u015fehir Belediyesi Ba\u015fkan\u0131 Burhanettin Kocamaz\u2019\u0131n dan\u0131\u015fmanlar\u0131ndan Erkan Karaarslan\u2019\u0131n Ankara\u2019daki evine polisler geldi, evi arad\u0131lar.", "Karaarslan Ayd\u0131n\u2019dayd\u0131, e\u015finin telefonundan \u201cGeleyim mi?", "\u201d diye sordu, polisler \u201cGerek yok\u201d deseler de ertesi g\u00fcn tekrar gelip ifade vermesi gerekti\u011fini s\u00f6ylediler.", "Karaarslan 10 A\u011fustos\u2019ta g\u00f6zalt\u0131ndakiler tutukland\u0131ktan sonra 11 A\u011fustos\u2019ta Mersin\u2019e gitti, emniyette ifade verdi, g\u00f6zalt\u0131na al\u0131nd\u0131.", "18 A\u011fustos\u2019ta savc\u0131l\u0131\u011fa sevk edildi ama savc\u0131n\u0131n huzuruna \u00e7\u0131kmadan do\u011frudan h\u00e2kime g\u00f6t\u00fcr\u00fcld\u00fc ve h\u00e2kim tutuklanmas\u0131na karar verdi.", "O g\u00fcnden beri cezaevinde.", "* E\u015fi Selma Karaarslan diyor ki: \u201cBiz bir kez bile Zaman gazetesi okumam\u0131\u015f\u0131zd\u0131r, evimize girmez.", "Bu yap\u0131lanman\u0131n okullar\u0131n\u0131, dershanelerini, sohbetlerini bilmeyiz.", "Asla para yard\u0131m\u0131 yapmad\u0131k.", "ByLock adl\u0131 program\u0131 darbeden sonra duyduk.", "Devlet 16 kriter belirledi, bir tanesi bile e\u015fimde yok\u201d.", "Peki neden?", "Nedeni ki\u015fisel bir husumet.", "Selma Karaarslan anlat\u0131yor: \u201cHaldun Ha\u015fmet Aysan isimli ki\u015fi, kendi i\u015fini elinden ald\u0131\u011f\u0131 d\u00fc\u015f\u00fcncesiyle e\u015fime d\u00fc\u015fman kesilip onunla u\u011fra\u015ft\u0131.", "Kimi yerel bas\u0131n\u0131 da kafakola al\u0131p e\u015fim hakk\u0131nda karalama haberleri yapt\u0131rd\u0131.", "Kendini g\u00fc\u00e7l\u00fc bir ki\u015filik olarak da yans\u0131t\u0131yor.", "Bu olaylardan \u00f6nce e\u015fimin onunla ilgili yapt\u0131\u011f\u0131 su\u00e7 duyurular\u0131 hep takipsizlikle sonu\u00e7land\u0131\u201d.", "Velhas\u0131l, Karaarslan g\u00f6zalt\u0131ndayken, bu \u015fah\u0131s gidip \u201cOnun FET\u00d6\u2019c\u00fc oldu\u011funu duydum, \u00f6yle s\u00f6yl\u00fcyorlar\u201d diye ifade veriyor ve hemen ertesi g\u00fcn Karaarslan tutuklan\u0131yor.", "2014\u2019te ailecek tatile gittikleri ABD\u2019ye bavulla para ka\u00e7\u0131rd\u0131klar\u0131n\u0131 iddia ediyor.", "Selma Karaarslan \u201cSucuk koymu\u015ftum bavula, onu bile almad\u0131lar, d\u00fc\u015f\u00fcn\u00fcn.", "Bavulla para g\u00f6t\u00fcrmemiz m\u00fcmk\u00fcn olabilir mi?", "\u201d diyor.", "* \u0130lk duru\u015fma ocakta, ikincisi \u015fubattayd\u0131.", "Mahkeme tutuklulu\u011fun devam\u0131na karar verdi.", "Mersin Belediyesi\u2019nin 4 ki\u015fi d\u0131\u015f\u0131nda t\u00fcm san\u0131klar\u0131 tahliye oldu.", "Zaten Karaarslan d\u0131\u015f\u0131nda di\u011fer \u00fc\u00e7\u00fcnde ByLock \u00e7\u0131kt\u0131.", "\u00dc\u00e7\u00fcnc\u00fc duru\u015fmaya Mersin B\u00fcy\u00fck\u015fehir Belediye Ba\u015fkan\u0131 da tan\u0131k olarak kat\u0131larak belediyeye kurulan kumpas\u0131 anlatt\u0131.", "\u0130ki g\u00fcn sonraya ertelenen duru\u015fmaya ise bu kez Karaarslan kar\u015f\u0131t\u0131 propaganda y\u00fcr\u00fctt\u00fc\u011f\u00fc s\u00f6ylenen Aysan Segbis\u2019le kat\u0131ld\u0131 ve anlatt\u0131klar\u0131na mahkeme heyeti bile g\u00fcld\u00fc.", "Ama yine de Karaaslan\u2019\u0131 tahliye etmediler.", "Bu arada bir klas\u00f6r MASAK dosyas\u0131nda, sadece 7 tane \u015f\u00fcpheli i\u015fleme rastland\u0131.", "Onlar da komik.", "Koltuk tak\u0131m\u0131n\u0131 ald\u0131klar\u0131 ma\u011fazan\u0131n orta\u011f\u0131n\u0131n ablas\u0131n\u0131n, masa ald\u0131klar\u0131 ma\u011fazan\u0131n sahibinin karde\u015finin, tatil sat\u0131n ald\u0131klar\u0131 tur \u015firketinin orta\u011f\u0131n\u0131n, kald\u0131klar\u0131 otelin orta\u011f\u0131n\u0131n ve evlerini yapan m\u00fctahhidin \u00e7e\u015fitli yerlerde s\u00fcren davalar\u0131 varm\u0131\u015f.", "Ama bunlar\u0131n hi\u00e7biri FET\u00d6\u2019yle ilgili de\u011fil.", "* T\u00fcm bunlar olurken Karaarslan\u2019\u0131n k\u0131z\u0131n\u0131n psikolojisi bozuldu ve okula gitmemeye ba\u015flad\u0131.", "S\u00fcrekli babas\u0131n\u0131 soruyor, arkada\u015flar\u0131na ne s\u00f6yleyece\u011fini d\u00fc\u015f\u00fcn\u00fcyor.", "Zaten anne Selma Karaarslan da okul taksidini \u00f6deyemez oldu ve \u00e7ocu\u011fu okuldan ald\u0131.", "Selma Karaarslan ila\u00e7larla ayakta duruyor.", "Evde s\u00fcrekli a\u011flayan ve sigara i\u00e7en bir anne g\u00f6ren \u00e7ocu\u011fu i\u00e7in \u00fcz\u00fcl\u00fcyor.", "\u201cSa\u00e7lar\u0131m\u0131 bile boyatm\u0131yorum.", "Bembeyaz oldu.", "Art\u0131k ya\u015famak bile istemiyorum.", "K\u0131z\u0131m i\u00e7in s\u00fcrd\u00fcr\u00fcyorum bu hayat\u0131\u201d diyor.", "Bankalardan \u00e7ekilen kredileri \u00f6deyemiyor.", "Evlerinde ve e\u015finin ofisinde hem kredi hem ipotek var, satam\u0131yor.", "Kocas\u0131 hakk\u0131nda yalan ifade verdi\u011fini s\u00f6yledi\u011fi Aysan\u2019la ilgili diyor ki: \u201cBu adam Mersin\u2019e geldi\u011finde Emniyet taraf\u0131ndan kar\u015f\u0131lanm\u0131\u015f, TEM m\u00fcd\u00fcr\u00fcyle kahvalt\u0131 etmi\u015f; emniyet m\u00fcd\u00fcr\u00fcyle direkt g\u00f6r\u00fc\u015ft\u00fcrm\u00fc\u015fler.", "M\u00fcmk\u00fcn m\u00fc bir il emniyet m\u00fcd\u00fcr\u00fcyle g\u00f6r\u00fc\u015fmek?", "Yani bu kumpas oya gibi i\u015flenmi\u015f\u201d.", "* Bu \u00f6rnek bize a\u00e7\u0131k\u00e7a g\u00f6steriyor ki, darbe giri\u015fiminden sonra baz\u0131 insanlara g\u00fcn do\u011fdu.", "Ve bir\u00e7oklar\u0131 ki\u015fisel husumetlerini bu yolla \u00e7\u00f6zmeye ba\u015fvurdu.", "OHAL\u2019i kendilerince f\u0131rsata \u00e7evirip ocaklar\u0131 s\u00f6nd\u00fcrd\u00fcler.", "\u0130dare bunu g\u00f6rm\u00fcyor mu?"]}