{"sentences": ["Terminallerin kalabal\u0131k saatlerinde g\u00fcvenlikte s\u0131ra beklemekten s\u0131k\u0131l\u0131yor musunuz?", "U\u00e7a\u011f\u0131n\u0131z\u0131 sakin bir ortamda dinlenerek veya \u00e7al\u0131\u015farak beklemek mi istiyorsunuz?", "Business veya first class u\u00e7muyorsan\u0131z, havayollar\u0131n\u0131n \u00f6zel yolcu programlar\u0131nda \u00fcst seviyede de\u011filseniz ayr\u0131cal\u0131kl\u0131 olman\u0131n yolu, \u00f6zel hizmet almaktan ge\u00e7iyor.", "D\u00fcnyada bir\u00e7ok havaliman\u0131nda bu hizmet ya \u00f6zel kurulu\u015flar veya havaliman\u0131 i\u015fletmecileri taraf\u0131ndan veriliyor.", "7 Nisan\u2019da Atat\u00fcrk Havaliman\u0131\u2019ndaki operasyonunun \u0130stanbul Havaliman\u0131\u2019na ge\u00e7mesiyle birlikte terminalde \u00f6zel yolcu hizmeti, i\u015fletmeci \u015firketin \u2018\u0130GA Pass\u2019\u0131 \u00fczerinden verilecek.", "299 Euro \u00f6deyerek \u0130GA Pass Plus sahibi olacaklar i\u00e7in pasaport kontrol sonras\u0131nda lounge, yani \u00f6zel bir salon haz\u0131rland\u0131.", "Toplam 4 bin 420 metre kare alanda 584 ki\u015filik oturma kapasitesine sahip salonda yolcular u\u00e7aklar\u0131n\u0131 dinlenerek, toplant\u0131 salonlar\u0131nda \u00e7al\u0131\u015farak bekleyebilecek.", "\u0130steyen du\u015funu alabilecek.", "Salondaki ikram\u0131 ise BTA veriyor.", "G\u00fcn\u00fcn farkl\u0131 saatleri i\u00e7in \u00f6zel m\u00f6n\u00fcler haz\u0131rland\u0131.", "Yolcular beklemeleri s\u0131ras\u0131nda s\u0131n\u0131rs\u0131z yiyecek ve ikramdan faydalanabilecek.", "Bu salonda ayr\u0131ca minik yolcular i\u00e7in oyun alanlar\u0131, \u00f6zel tuvaletler ile emzirme ve alt de\u011fi\u015ftirme noktalar\u0131 yer al\u0131yor.", "Duty Free ma\u011fazas\u0131ndan kalabal\u0131\u011fa girmeden al\u0131\u015fveri\u015f yapabilecek, sipari\u015f verdikleri \u00fcr\u00fcnleri o noktadan teslim alabilecekler.", "\u0130GA Pass sat\u0131n alarak \u00f6zel yolcu stat\u00fcs\u00fc kazananlar, u\u00e7a\u011fa ge\u00e7erken de y\u00fcr\u00fcmeyecek, dilerlerse buggy olarak adland\u0131r\u0131lan elektrikli ara\u00e7larla kap\u0131ya kadar g\u00f6t\u00fcr\u00fclecekler \u00dc\u00e7 tip \u00fcyelik var Y\u0131ll\u0131k \u00fcyeli\u011fi 399 Euro\u2019dan ba\u015flayan \u0130GA Pass Extra\u2019da, kart sahibi ile bir misafiri, terminale \u00f6ncelikli kap\u0131dan ge\u00e7ip farkl\u0131 bir alanda check-in i\u015flemlerini yapabiliyor.", "Kap\u0131ya ge\u00e7i\u015fler buggy ile sa\u011flan\u0131yor.", "Lounge\u2019tan yararlan\u0131l\u0131yor.", "\u0130GA Pass Extra sahiplerine ayr\u0131ca y\u0131l i\u00e7inde 30 g\u00fcn \u00fccretsiz otopark imk\u00e2n\u0131 veriliyor.", "En \u00fcst s\u0131n\u0131f\u0131n ismi \u0130GA Pass Premium.", "Kart sahibinin yan\u0131na iki misafir hakk\u0131 eklenirken \u00fccretsiz otopark s\u00fcresi 90 g\u00fcne \u00e7\u0131k\u0131yor.", "Y\u0131ll\u0131k \u00fccret 799 Euro\u2019dan ba\u015fl\u0131yor.", "Hen\u00fcz anla\u015fmalar yap\u0131lmad\u0131 ama \u0130GA Pass baz\u0131 bankalar ve telekom\u00fcnikasyon \u015firketlerinin \u00f6zel \u00fcyeleri i\u00e7in de hizmet vermeyi planl\u0131yor.", "THY DEV SALON A\u00c7IYOR T\u00fcrk Hava Yollar\u0131 da \u0130stanbul Havaliman\u0131\u2019na d\u0131\u015f hatlarda ikram orta\u011f\u0131 Do&Co ile \u00f6zel yolcu salonunu 7 Nisan\u2019da a\u00e7acak.", "Mevcut Atat\u00fcrk Havaliman\u0131\u2019ndan \u00e7ok daha b\u00fcy\u00fck olacak salon, yolculara farkl\u0131 hizmetler sunacak.", "Halen THY\u2019nin yeni havaliman\u0131nda i\u00e7 hatlarda yolculara hizmet veren ayr\u0131 bir salonu da bulunuyor.", "THY\u2019nin d\u0131\u015f\u0131nda \u0130stanbul Havaliman\u0131\u2019nda SkyTeam\u2019in de bir salonu yer alacak.", "Bu salondan Air France, Aeroflot, KLM, MEA, Saudia\u2019n\u0131n Business veya \u00f6zel yolcu program\u0131 \u00fcyeleri yararlanabilecek."]}