{"sentences": ["\u00d6z\u00fcr dileyenler Ermeni a\u00e7\u0131l\u0131m\u0131n\u0131 zora soktu 25 Aral\u0131k 2008 PAYLA\u015e Yorum yaz A Asl\u0131nda \u015fu \"Ermeni karde\u015flerimizden \u00f6z\u00fcr diliyoruz\" konusuna hi\u00e7 girmeye niyetim yoktu.", "Ac\u0131y\u0131 payla\u015fma ekseninde ge\u00e7mi\u015fte bu k\u00f6\u015fede en az iki makale yazd\u0131\u011f\u0131m ve toplu kampanyalara i\u015ftirak etmeyi pek sevmedi\u011fim i\u00e7in sessiz kalmay\u0131 tercih etmi\u015ftim.", "Fakat ge\u00e7en hafta sonu D\u0131\u015fi\u015fleri Bakan\u0131 Ali Babacan ile Br\u00fcksel'de \"\u00f6z\u00fcr kampanyas\u0131\"n\u0131 yaz\u0131lmamak kayd\u0131yla konu\u015ftu\u011fum ve arkas\u0131ndan sevgili C\u00fcneyd Zapsu'dan a\u015fa\u011f\u0131da aktaraca\u011f\u0131m e-mektubu ald\u0131ktan sonra yazmam \u015fart oldu.", "Babacan, oturdu\u011fu koltu\u011fun gere\u011fi bireysel d\u00fc\u015f\u00fcncesini de\u011fil D\u0131\u015fi\u015fleri Bakanl\u0131\u011f\u0131'n\u0131n bug\u00fcne kadarki resmi g\u00f6r\u00fc\u015f\u00fcn\u00fc yans\u0131t\u0131yor.", "Ha \u015funu da s\u00f6yleyeyim: Ne G\u00fcl ne de Babacan bireysel olarak \"resmi g\u00f6r\u00fc\u015ften\" pek farkl\u0131 bir yerde durmuyor.", "Kimilerinin tepkisine yol a\u00e7an bence minik bir farkla t\u0131pk\u0131 Cumhurba\u015fkan\u0131 Abdullah G\u00fcl gibi Babacan da bu tart\u0131\u015fmalar\u0131n \"a\u00e7\u0131k toplum ve fikir \u00f6zg\u00fcrl\u00fc\u011f\u00fc\" \u00e7er\u00e7evesinde de\u011ferlendirilmesi gerekti\u011fini d\u00fc\u015f\u00fcn\u00fcyor.", "Hepsi bu.", "Fakat gelin g\u00f6r\u00fcn ki sadece \"a\u00e7\u0131k toplum ve fikir \u00f6zg\u00fcrl\u00fc\u011f\u00fcne\" at\u0131f yapt\u0131klar\u0131 i\u00e7in bile her ikisi de ak\u0131l almaz sald\u0131r\u0131lara muhatap oldu son 10 g\u00fcnde.", "Bir yandan T\u00fcrkiye-Ermenistan ve Azerbaycan-Ermenistan ili\u015fkilerinin geli\u015fmesi i\u00e7in tarihi \u00f6nemde ad\u0131mlar at\u0131yorlar -ki u\u00e7akta Babacan, yine yaz\u0131lmamak kayd\u0131yla ger\u00e7ekten \u00e7ok \u00f6nemli bilgiler aktard\u0131 T\u00fcrk d\u0131\u015f politikas\u0131n\u0131n gelece\u011fi ad\u0131na- di\u011fer yandan \u00e7ift tarafl\u0131 yayl\u0131m ate\u015fi aras\u0131nda kal\u0131yorlar.", "\u015eu \"k\u00f6ken avc\u0131l\u0131\u011f\u0131\" meselesine hi\u00e7 girmiyorum \u00e7\u00fcnk\u00fc tek kelimeyle utan\u00e7 verici!", "Bu arada Ba\u015fbakan Tayyip Erdo\u011fan'\u0131n fazlas\u0131yla reaksiyoner tavr\u0131 da ayr\u0131ca dikkat \u00e7ekici.", "\u015eimdi gelelim AK Parti'nin kurulu\u015f a\u015famas\u0131ndan bu yana Ba\u015fbakan Erdo\u011fan'a \u00e7ok yak\u0131n olan ve dan\u0131\u015fmanl\u0131k yapan C\u00fcneyd Zapsu'nun bence \u00fczerinde dikkatle durulmas\u0131 gereken bir yan\u0131yla alabildi\u011fine ki\u015fisel di\u011fer yan\u0131yla alabildi\u011fine reel politik analizler i\u00e7eren \"ku\u015fat\u0131c\u0131\" ve \"uyar\u0131c\u0131\", \"\u00f6z\u00fcr dile-me\" ba\u015fl\u0131kl\u0131 mesaj\u0131na.", "Bu alabildi\u011fine i\u00e7ten mektubu h\u00e2l\u00e2 sa\u011fduyusunu kaybetmemi\u015f olanlar\u0131n, \u00f6zellikle imza kampanyas\u0131n\u0131 organize edenlerin dikkatine sunuyorum.", "Aynen aktar\u0131yorum: \"\u00d6z\u00fcr \u00e7ok g\u00fczel bir erdem, rahatlat\u0131c\u0131\u2026 Bunu yapabilen zaten kendisiyle bar\u0131\u015f\u0131kt\u0131r, ancak o zaman ba\u015fkas\u0131yla da bar\u0131\u015f\u0131k olabilinir bence.", "Bu g\u00fczelli\u011fi ancak olduk\u00e7a ilerlemi\u015f ya\u015flar\u0131mda ya\u015famaya ba\u015flad\u0131m.", "\u00dcstelik \u00e7ok g\u00fczel bir silah da; kar\u015f\u0131ndakini bir anda \u015fa\u015f\u0131rt\u0131p yakalayabiliyorsun.", "Ben \u00f6z\u00fcr dilerim, tabii ki dilerim\u2026 \u00d6z\u00fcr dilenecek bir \u015fey varsa!", "\u00d6z\u00fcr dilenecek bir \u015fey varsa hi\u00e7 \u00e7ekinmem, sak\u0131nmam, utanmam, gurur yapmam, tabii ki dilerim.", "Hatta benim \u2018su\u00e7um' yoksa dahi, babalar\u0131m, dedelerim i\u00e7in de dilerim.", "Ne kaybederim, sadece kazan\u0131r\u0131m\u2026 Hatta \u2018su\u00e7um' yoksa dahi \u2018ortal\u0131\u011f\u0131 yat\u0131\u015ft\u0131rmak i\u00e7in' \u00f6z\u00fcr diledi\u011fim olmu\u015ftur.", "Hi\u00e7bir zaman \u2018kategorik ink\u00e2rc\u0131' olmad\u0131m.", "Meseleye sadece \u2018\u00f6z\u00fcr dilenirse sonras\u0131 soyk\u0131r\u0131m sonra da para ve toprak talebi gelecektir, o y\u00fczden b\u00f6yle \u015fey olmaz' \u015feklinde bakanlardan da de\u011filim, bunlar\u0131 da ge\u00e7tim.", "Ancak bug\u00fcn tart\u0131\u015f\u0131lan meseleyi l\u00fctfen ba\u015fka bir a\u00e7\u0131dan da anlamaya \u00e7al\u0131\u015fal\u0131m.", "Ortada \u2018su\u00e7' var m\u0131?", "Ya da \u00f6z\u00fcr dileyerek \u2018ortal\u0131k yat\u0131\u015facak m\u0131?", "' Son alt\u0131 senedir h\u00fck\u00fcmetlerimiz cumhuriyet tarihinde ilk defa bu meseleye -m\u00fcmk\u00fcn oldu\u011fu kadar- objektif, tarihimizle kar\u015f\u0131la\u015fmaktan korkmayan, kendisiyle bar\u0131\u015f\u0131k ve kendisine g\u00fcvenen bir \u015fekilde bakmaya ba\u015flam\u0131\u015fken ve g\u00fczel \u2018ilkler' ortaya \u00e7\u0131km\u0131\u015fken bug\u00fcn b\u00f6yle bir kampanya bu g\u00fczel yolu zorlamaktad\u0131r.", "\u00c7o\u011funlu\u011fu Ermeni k\u00f6kenli olmayan vatanda\u015flar\u0131m\u0131z reaksiyona zorlanmaktad\u0131r.", "Alt\u0131 y\u0131ld\u0131r d\u00fczg\u00fcn, ara\u015ft\u0131rmac\u0131 ve k\u00f6kl\u00fc giden bir \u2018reform s\u00fcreci' zora ko\u015fulmaktad\u0131r.", "Bu kampanyay\u0131 ba\u015flatanlar bunun fark\u0131ndalar m\u0131?", "De\u011fillerse \u00e7ok yaz\u0131k!", "Fark\u0131ndalar ise tam aksi, toplumumuzu b\u00f6l\u00fcp, kom\u015fumuzla bar\u0131\u015fmam\u0131z\u0131 \u00f6nlemek isteyenlere yard\u0131mc\u0131 olmuyorlar m\u0131?", "Ortada \u2018su\u00e7' olup olmad\u0131\u011f\u0131 daha belirsizken \u00f6z\u00fcr dilendi\u011finde ise \u2018ortal\u0131k yat\u0131\u015fmay\u0131p' aksine darmada\u011f\u0131n olabilecekken\u2026 Ben bu \u015fekilde bir aksiyona kar\u015f\u0131y\u0131m.", "Ha bu arada b\u00fcy\u00fckel\u00e7ilerimizin \u2018kar\u015f\u0131 bildirisini' de anlamakta g\u00fc\u00e7l\u00fck \u00e7ekiyorum.", "\u00c7\u00fcnk\u00fc onlar da \u2018Bizden de \u015fu kadar insan katledildi' diyerek, meseleyi say\u0131sall\u0131\u011fa-kelle hesab\u0131na indirgeyerek tam da \u2018soyk\u0131r\u0131m' seviyesine kendilerini sokmu\u015f olmuyor mu?", "Dedim ya \u2018\u00f6z\u00fcr dile-meye' de\u011fil ama ben bu \u015fekilde bir aksiyona kar\u015f\u0131y\u0131m.", "Sevgilerimle, C\u00fcneyd Zapsu\"."]}