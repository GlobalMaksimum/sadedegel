{"sentences": ["Oku.", "23 Aral\u0131k 2012 PAYLA\u015e Yorum yaz A AYKUT Kocaman bir\u00e7ok konu\u015fmas\u0131nda gazetelerdeki yaz\u0131lar\u0131 ve televizyon yorumcular\u0131n\u0131 takip etmedi\u011fini s\u00f6ylemi\u015fti.", "O y\u00fczden bu ba\u015fl\u0131\u011f\u0131 att\u0131m.", "Bu yaz\u0131y\u0131 oku ve asla unutma.", "Gelecek hafta \u0130slam \u00c7upi\u2019nin 103 goll\u00fc Fenerbah\u00e7e\u2019yi seyrettikten sonra yazd\u0131\u011f\u0131 bir yaz\u0131y\u0131 hat\u0131rlataca\u011f\u0131m.", "Ve koskoca bir balinan\u0131n \u00e7upraya d\u00f6n\u00fc\u015fmesinin \u00fcz\u00fcnt\u00fcs\u00fcn\u00fc anlataca\u011f\u0131m.", "Skor 2-0 olmadan birka\u00e7 dakika \u00f6nce stattan \u00e7\u0131kmak istedim.", "Tarihinin en s\u0131k\u0131c\u0131 ve korkak futbollar\u0131ndan birini oynuyordu Fenerbah\u00e7e.", "Dayanam\u0131yordum.", "Trib\u00fcnler zaten bo\u015ftu.", "Seyirci de ka\u00e7maya ba\u015flam\u0131\u015ft\u0131 bu tarz kar\u015f\u0131s\u0131nda tak\u0131m\u0131ndan.", "Mesle\u011fime duydu\u011fum sayg\u0131 y\u00fcz\u00fcnden kald\u0131m ama yaz\u0131m\u0131n tamam\u0131n\u0131 devre aras\u0131nda yazd\u0131m.", "\u00d6z\u00fcr dilerim.", "Bu sezon hi\u00e7bir rakibe kar\u015f\u0131 Fenerbah\u00e7e\u2019nin sald\u0131rgan ve h\u00fccum futbolu oynad\u0131\u011f\u0131n\u0131 g\u00f6rmedim.", "F.Bah\u00e7e\u2019nin rakiplerine kar\u015f\u0131 \u00e7ok k\u00f6t\u00fc analizlerle \u00e7\u0131kt\u0131\u011f\u0131 ortada.", "\u0130lk onbir se\u00e7imleri d\u0131\u015f\u0131nda, rakibin oyun tarz\u0131 belliyken say\u0131s\u0131z pozisyon veriliyor.", "Bir de bunun u\u011fruna savunman\u0131n \u00f6n\u00fcne, h\u00fccuma hi\u00e7 katk\u0131 yapmayan a\u011f\u0131r adamlar konuluyor.", "Sorun b\u00fcy\u00fck Ordu ve Trabzon\u2019dan sonra ma\u00e7lar\u0131 en keyifsiz tak\u0131m F.Bah\u00e7e.", "Futbol \u00f6nce ko\u015fmakt\u0131r, demi\u015fti Kocaman.", "Olabilir.", "Ama ko\u015fmak sa\u011fa sola, s\u00fcrekli ak\u0131ll\u0131 pas yapan rakibe ko\u015fu\u015fturmak de\u011fildir.", "Ko\u015fmak; kaliteli yap\u0131l\u0131rsa anlam kazan\u0131r.", "Topsuz oyunu oynamakt\u0131r.", "Tempodur, depard\u0131r, bindirmedir.", "Ko\u015fmak; Sel\u00e7uk, Cristian, Mehmet tipinde adamlar\u0131n bir araya y\u0131\u011f\u0131ld\u0131\u011f\u0131 \u015fekilde yap\u0131l\u0131rsa anlam\u0131n\u0131 yitirir.", "Kocaman biraz d\u00fcnya futbolunun devlerinin oyun stratejilerine bakmal\u0131.", "Bunlar\u0131 takip eden yorumcular\u0131n uyar\u0131lar\u0131n\u0131 dikkate almal\u0131.", "Bekleyerek oynama d\u00fc\u015f\u00fcncesinden s\u0131yr\u0131lmal\u0131.", "Van Persie-Rooney-Nani-Valencia, bir arada oynuyorsa F.Bah\u00e7e\u2019de bir hata var demektir.", "Sezon ortalamas\u0131 11-12 gol olan, Terim\u2019in en \u00e7ok \u00e7ekindi\u011fi isim Stoch art\u0131k \u015fut cekmiyorsa.", "Yedek kal\u0131yorsa.", "Sezon ba\u015f\u0131nda umut ba\u011flanan forvetler onsekize giremiyorsa.", "Bu tak\u0131m Be\u015fikta\u015f\u2019\u0131n, Antalya\u2019n\u0131n g\u00f6lgesinde kal\u0131yorsa.", "En \u00f6nemlisi her derbide kendisinden korkan G.Saray\u2019dan \u00e7ekinmeye ba\u015flam\u0131\u015fsa.", "Sorun b\u00fcy\u00fck demektir.", "Yaz\u0131m burada bitiyor.", "\u0130kinci yar\u0131 benim i\u00e7in \u00f6nemli de\u011fil.", "Karab\u00fckspor\u2019u tebrik ederim.", "Hem ko\u015ftuklar\u0131 hem de ak\u0131llar\u0131n\u0131 kulland\u0131klar\u0131 i\u00e7in.", "Y\u00fcrekleri i\u00e7in.", "Att\u0131klar\u0131 g\u00fczel goller i\u00e7in.", "Ama en \u00f6nemlisi cesaretleri i\u00e7in.", "Do\u011fru Zaman \u0130stifa karar\u0131na gelince.", "Teknik direkt\u00f6rl\u00fck mesle\u011finin do\u011fas\u0131nda var.", "Ama buna verilen reaksiyon san\u0131r\u0131m bir tek F.Bah\u00e7e\u2019de b\u00f6yle olur.", "Y\u00f6netim, futbolcu ve taraftar hocay\u0131 karar\u0131ndan vazge\u00e7irmeye \u00e7al\u0131\u015f\u0131r.", "\u00d6nemli olan bu b\u00fct\u00fcnl\u00fck.", "Kocaman, F.Bah\u00e7e\u2019yi seviyorsa en do\u011fru zamanda bu karar\u0131 almal\u0131.", "En do\u011fru zaman \u015fimdi ise geri ad\u0131m at\u0131lmaz.", "De\u011filse zaman\u0131 gelinceye kadar beklenir."]}