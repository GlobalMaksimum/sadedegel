{"sentences": ["Oyuncu f\u0131rlay\u0131nca k\u00fcfr\u00fc basm\u0131\u015f\u0131m!", "31 May\u0131s 2009 PAYLA\u015e Yorum yaz A Bu hayat\u0131 sizin i\u00e7in ya\u015f\u0131yorum herhalde.", "D\u00fc\u015f\u00fcnd\u00fcm, bu tiyatro oyununun sonunu getirebilmemin ba\u015fka bir sebebi olamaz: D\u00f6n\u00fcp size anlatay\u0131m diye sabretmi\u015f olmal\u0131y\u0131m.", "\u0130zmirli gen\u00e7 bir topluluk \u201cYaz boyunca \u0130stanbul\u2019da bir oyun sergileyece\u011fiz, gelip izlemenizi istiyoruz\u201d dedi.", "Ya\u015flar\u0131 25-30 aras\u0131nda de\u011fi\u015fen 10 ki\u015filik bir ekip, Tiyatro Art\u0131.", "Paul Auster\u2019in New York \u00dc\u00e7lemesi\u2019nin i\u00e7indeki Hayaletler \u00f6yk\u00fcs\u00fcn\u00fc temel alarak yazm\u0131\u015flar oyunu.", "\u0130\u015fin ba\u015f\u0131ndaki Ufuk beni uyard\u0131: \u201cBa\u015ftan s\u00f6yleyeyim, bu tek ki\u015filik bir oyun\u201d.", "E \u00e7ok izledik tek ki\u015filik oyun.", "Hay\u0131r, izleyici olarak bir tek siz vars\u0131n\u0131z.", "Tek ki\u015fiye oynan\u0131yor.", "Eyvah!", "Oyuncular elimi filan tutarak bir \u015feyler anlat\u0131yor.", "Kabus!", "Durun ba\u015f\u0131ndan alay\u0131m: \u0130stiklal Caddesi\u2019ndeki T\u00fcnel istasyonunun i\u00e7ine kurduklar\u0131 masaya gittim.", "Bana bir mp3 \u00e7alar ve oyunun kurallar\u0131n\u0131n yazd\u0131\u011f\u0131 bir ka\u011f\u0131t verdiler.", "Kurallar \u015f\u00f6yle: \u201cMp3\u2019\u00fcn ayar\u0131yla hi\u00e7bir ko\u015fulda oynamay\u0131n.", "\u00d6n\u00fcn\u00fczdeki oyuncuyu g\u00f6z\u00fcn\u00fczle takip edin.", "Biti\u015fte mp3 \u00e7alar\u0131 bize teslim edin!", "\u201d Mp3 \u00e7alar\u0131 kula\u011f\u0131ma takt\u0131m ve yere yap\u0131\u015ft\u0131r\u0131lm\u0131\u015f \u00e7arp\u0131 i\u015faretinin \u00fcst\u00fcnde beklemeye ba\u015flad\u0131m.", "Fonda otantik bir m\u00fczik.", "Bu\u011fulu sesli bir kad\u0131n i\u00e7sel bir yolculu\u011fa ba\u015flamak \u00fczere oldu\u011fumu ve kar\u015f\u0131 kald\u0131r\u0131mda duran siyahl\u0131 k\u0131z\u0131 izlemem gerekti\u011fini s\u00f6yl\u00fcyordu.", "\u0130\u00e7sel yolculu\u011fa \u00e7\u0131kmak i\u00e7in m\u00fcsait de\u011filim asl\u0131nda ama \u00e7ap\u0131n\u0131n \u00fcst\u00fcnde durdu\u011fuma g\u00f6re yapacak bir \u015fey yok.", "Siyahl\u0131 k\u0131z \u00f6nde, ben arkada, yoku\u015f a\u015fa\u011f\u0131 gidiyoruz.", "Nereye?", "Hi\u00e7 fikrim yok.", "\u00d6nce Galata\u2019da bir eskici d\u00fckkan\u0131na girdik; \u00e7\u00f6p evin d\u00fckkan versiyonu gibi bir yer d\u00fc\u015f\u00fcn\u00fcn.", "Orada beni bekleyen ba\u015fka bir oyuncu var!", "Kar\u015f\u0131s\u0131ndaki iskemleye oturttu beni ve bir falc\u0131 edas\u0131yla uzaklara baka baka bir \u015feyler f\u0131s\u0131ldad\u0131.", "Hi\u00e7bir \u015fey anlamad\u0131m.", "Sonra rehberim rol\u00fcndeki siyahl\u0131 k\u0131z beni ald\u0131 Kuledibi\u2019ndeki bir ta\u015f at\u00f6lyesine g\u00f6t\u00fcrd\u00fc.", "Dans\u00f6z k\u0131yafeti giymi\u015f bir ba\u015fka oyuncuyla da orada kar\u015f\u0131la\u015ft\u0131m.", "O da a\u015fk\u0131n\u0131n pe\u015finden giderken kendini kaybeden bir adam\u0131n hikayesini anlatt\u0131.", "Sinirlerim giderek bozuluyor ama devam.", "\u00dc\u00e7\u00fcnc\u00fc durak Galata otopark\u0131n\u0131n yan\u0131ndaki metruk bir bina.", "Duvar\u0131n arkas\u0131ndan ke\u00e7ileri ka\u00e7\u0131rm\u0131\u015f bir evsiz taklidi yapan ba\u015fka bir oyuncu f\u0131rlamas\u0131n m\u0131?", "\u00c7ok ay\u0131p oldu ama bast\u0131m k\u00fcfr\u00fc.", "Refleks olarak yani.", "Rehberim olan siyahl\u0131 k\u0131z ve evsiz \u00e7atlak hi\u00e7 bozuntuya vermedi zaten.", "Di\u011fer duraklar da \u015f\u00f6yleydi: Karak\u00f6y yolunda saz \u00e7alan bir adam, Felek Han otelinde hasta yatan bir kad\u0131n ve bana bir t\u00fcnel jetonu vererek yolculu\u011fumun bitti\u011fini haber veren son oyuncuyla kar\u015f\u0131la\u015ft\u0131\u011f\u0131m Kamondo Merdivenleri.", "55 dakikan\u0131n sonunda kula\u011f\u0131mdaki mp3 \u00e7alar\u0131 Ufuk\u2019a teslim ederken \u201cOyuncular bir ara sizin b\u0131rakaca\u011f\u0131n\u0131z\u0131 sanm\u0131\u015flar.", "Sars\u0131lm\u0131\u015fs\u0131n\u0131z galiba\u201d dedi.", "Sars\u0131lmad\u0131m Ufukcum, bittim.", "Bir yandan da ama\u00e7lar\u0131na ula\u015ft\u0131lar \u00e7\u00fcnk\u00fc Auster\u2019in Hayaletler kitab\u0131 da okuyucuda zaman zaman tuzaklarla dolu bir \u015faka hissi uyand\u0131r\u0131yor.", "Derseniz ki, ben y\u00fcrekliyim, sokak ortas\u0131nda yap\u0131lan ani \u015fovlardan utanmam s\u0131k\u0131lmam, biraz heyecan iyi gelir, \u00f6yleyse hemen randevu al\u0131n: www.", "tiyatroarti.net.", "Daha \u00f6nce b\u00f6yle bir tiyatro oyunu izlememi\u015f oldu\u011funuzu garanti ediyorum.", "Geyik bilimler akademisi \u201cGeyik bilim\u201d olarak adland\u0131rabilece\u011fim bir t\u00fcrle kar\u015f\u0131la\u015ft\u0131m bir ka\u00e7 g\u00fcn \u00f6nce.", "Santralistanbul\u2019da G\u00f6rsel \u0130deoloji ba\u015fl\u0131kl\u0131 bir sempozyum vard\u0131.", "Konu\u015fmac\u0131lardan Ali \u015eim\u015fek\u2019in ba\u015fl\u0131\u011f\u0131 \u015fuydu: \u201cAlt s\u0131n\u0131flar\u0131 groteskle\u015ftirmek ya da g\u00f6r\u00fcn\u00fcr k\u0131lmak\u201d.", "Ba\u015fl\u0131k s\u00fcper fiyakal\u0131 da, ne anlatt\u0131 20 dakika boyunca?", "Recep \u0130vedik\u2019in su\u015fi yiyip kusmas\u0131n\u0131, olmad\u0131k yerde osurmas\u0131n\u0131, Avrupa Yakas\u0131\u2019ndaki Burhan Alt\u0131ntop karakterinin kolunun alt\u0131ndaki \u00e7ek \u00e7antas\u0131n\u0131n neyi sembolize etti\u011fini, laptop\u2019unun \u00fcst\u00fcne bile dantel yerle\u015ftirmesinin ne manaya geldi\u011fini.", "\u0130yi de bunlar\u0131 \u00e7\u00f6zmek i\u00e7in akademisyen olmaya hacet yok.", "Halk olarak durumumuzun fark\u0131nday\u0131z ki g\u00fcl\u00fcyoruz de\u011fil mi?", "Sizin bu i\u015fin bilimini yapan biri olarak farkl\u0131 bir bak\u0131\u015f a\u00e7\u0131s\u0131 getirmeniz veya tarihi bir referansla zihnimi a\u00e7man\u0131z gerekmiyor mu?"]}