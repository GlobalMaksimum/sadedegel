{"sentences": ["Tayyareye binecekmi\u015f!", "7 Ekim 2016 PAYLA\u015e Yorum yaz A Schiller \u201c\u0130nsan, bir devletin yurtta\u015f\u0131 oldu\u011fu kadar zaman\u0131n da yurtta\u015f\u0131d\u0131r\u201d demi\u015f.", "Bu c\u00fcmleyi, bir s\u00fcre \u00f6nce sahafta sanki ben onu bekliyormu\u015fum gibi \u00f6n\u00fcme \u00e7\u0131k\u0131veren Nurullah Ata\u00e7\u2019\u0131n \u201cG\u00fcnlerin Getirdi\u011fi\u201d isimli kitab\u0131nda buldum.", "Gazete ve dergilerde \u00e7\u0131kan k\u00f6\u015fe yaz\u0131lar\u0131n\u0131 derledi\u011fi bir kitap bu, \u00fcstelik buldu\u011fum bask\u0131s\u0131 Varl\u0131k Yay\u0131nlar\u0131\u2019ndan \u00e7\u0131kan 1957 tarihli ilk bask\u0131s\u0131yd\u0131.", "Berrak ve anla\u015f\u0131l\u0131r diliyle bug\u00fcn bile g\u00fcncelli\u011fini koruyan konularla ilgili d\u00fc\u015f\u00fcncelerini payla\u015f\u0131yor Ata\u00e7.", "Bir kelime ve bir kavram se\u00e7mi\u015f ve se\u00e7ti\u011fi kavram \u00fczerine, esprili ve d\u00f6nemine g\u00f6re yeni bir T\u00fcrk\u00e7e ile d\u00fc\u015f\u00fcncelerini ka\u011f\u0131da d\u00f6km\u00fc\u015f.", "U\u00e7aklarla ilgili bir yaz\u0131 kaleme alm\u0131\u015f Ata\u00e7.", "\u0130stanbul\u2019dan Ankara\u2019ya u\u00e7akla seyahat etme imkan\u0131 bulmu\u015f ve bundan son derece heyecan duymu\u015f.", "Dostlar\u0131na s\u00f6yledi\u011finde bunu delilik olarak adland\u0131ranlardan tutun, t\u00fcrl\u00fc yalvar\u0131\u015flarla bu \u201c\u00e7\u0131lg\u0131nca\u201d karar\u0131ndan onu cayd\u0131rmaya \u00e7al\u0131\u015fanlar bile olmu\u015f.", "Yola \u00e7\u0131kmadan bir g\u00fcn \u00f6nce dostu Kemaleddin Kami\u2019nin t\u00fcrl\u00fc sebeplerle nas\u0131l da karar\u0131n\u0131 de\u011fi\u015ftirmek i\u00e7in \u00e7abalad\u0131\u011f\u0131n\u0131 anlat\u0131yor.", "O zamanlar u\u00e7aklar tehlikeli bir ta\u015f\u0131t olarak alg\u0131lan\u0131yor ve pek \u00e7ok insan u\u00e7akla seyahati \u201ccan tehlikesi\u201d olarak g\u00f6r\u00fcyordu.", "Kemaleddin Kani, Ata\u00e7\u2019\u0131 karar\u0131ndan cayd\u0131rmaya \u00e7al\u0131\u015f\u0131rken, o s\u0131rada yanlar\u0131na Yahya Kemal geliyor.", "Kani ile aralar\u0131nda \u201ctarih bilmek\u201dle ilgili bir tart\u0131\u015fma \u00e7\u0131k\u0131yor ve tatl\u0131 tatl\u0131 m\u00fcnaka\u015fa ediyorlar.", "\u201cM\u00fcnaka\u015fa\u201d deyince insan bug\u00fcn\u00fcn insan\u0131n\u0131n bir kelimeden tetiklenen ve vah\u015filer gibi tart\u0131\u015ft\u0131\u011f\u0131 ortamlar\u0131 hayal ediyor ama.", "Bug\u00fcn ekranlardan evlerimize ula\u015fan \u201cS\u00f6zl\u00fc gladyat\u00f6r d\u00f6v\u00fc\u015f\u00fc\u201d tad\u0131nda tart\u0131\u015fmalar de\u011fil bunlar.", "Tatl\u0131 tatl\u0131 at\u0131\u015f\u0131yor, birbirlerinin d\u00fc\u015f\u00fcncelerini \u00e7\u00fcr\u00fctmeye \u00e7al\u0131\u015f\u0131yorlar.", "Kani, Yahya Kemal\u2019e Nurullah Ata\u00e7\u2019\u0131 \u015fikayet ediyor, o s\u0131rada \u201c\u015euna bir \u015fey s\u00f6ylesenize!", "Tayyareye binecekmi\u015f!", "\u201d diyor.", "Yahya Kemal, Ata\u00e7\u2019a d\u00f6nerek diyor ki, \u201cB\u00f6yledir bunlar, tarihi de kabul etmezler, tayyareyi de!", "\u201d Bir korku sebebi olarak \u201cyeni\u201d Tarihi ne kadar bilirsek, \u201cyeni\u201d fikri de o kadar do\u011fru bi\u00e7imde giriyor asl\u0131nda hayat\u0131m\u0131za.", "Tarihi bilmeyen, \u00f6nemsemeyen veya tarihi pa\u015fa g\u00f6nl\u00fc arzu etti\u011fi y\u00f6nde ele alanlar\u0131nsa, bug\u00fcnle ilgili do\u011fru g\u00f6zlemler yapamad\u0131klar\u0131n\u0131, do\u011fru kararlar alamad\u0131klar\u0131n\u0131 g\u00f6r\u00fcyoruz.", "\u015eehirlerimiz, do\u011fup b\u00fcy\u00fcd\u00fc\u011f\u00fcm\u00fcz yerler de\u011fi\u015fiyor.", "Tan\u0131nmaz hale geliyor.", "Ge\u00e7mi\u015fsiz, tarihsiz bir \u015fehirmi\u015f izlenimi uyand\u0131racak derecede vah\u015fi bir d\u00f6n\u00fc\u015f\u00fcm s\u00fcreci ge\u00e7iriyor.", "Uzun zamand\u0131r \u00f6zellikle Anadolu Yakas\u0131\u2019ndaki kentsel d\u00f6n\u00fc\u015f\u00fcm\u00fcn hayat\u0131m\u0131z\u0131 d\u00f6n\u00fc\u015ft\u00fcrd\u00fc\u011f\u00fc hali g\u00f6zlemliyorum.", "E\u011fer bizler zaman\u0131nda yurtta\u015f\u0131ysak, art\u0131k farkl\u0131 bir yurt buras\u0131, bak\u0131n size bunu s\u00f6yleyebilirim.", "\u0130nsan\u0131 insan yapan de\u011ferlerden birisi aidiyet duygusu ise b\u00fcy\u00fcd\u00fc\u011f\u00fcm\u00fcz, an\u0131lar\u0131m\u0131za mekan etti\u011fimiz semtler, onlar\u0131 tan\u0131yamayaca\u011f\u0131m\u0131z kadar de\u011fi\u015fiyorlar.", "Rant\u0131 y\u00fcksek b\u00f6lgelerden ba\u015flayan ve ad\u0131 \u201ckentsel d\u00f6n\u00fc\u015f\u00fcm\u201d olan bu dev in\u015faat projesine kar\u015f\u0131 de\u011filim, hepimiz depreme dayan\u0131kl\u0131 binalarda oturmak isteriz elbette.", "Fakat bunu semtlerin kimli\u011fini de\u011fi\u015ftirmeden yapamaz m\u0131yd\u0131k?", "5 katl\u0131 m\u00fctevaz\u0131 binalar\u0131 y\u0131k\u0131p yerlerine 25 katl\u0131 Dubai g\u00f6kdelenleri dikmek zorunda m\u0131yd\u0131k?", "\u015eehrin mimari dokusu bu kadar \u00f6nemsiz miydi?", "Her biri birbirlerinden siyah ve beyaz kadar farkl\u0131 tarzda g\u00f6kdelen binalar yak\u0131n gelecekte kolektif haf\u0131zam\u0131z\u0131n ba\u015f akt\u00f6rleri olan semtleri oldu\u011fu gibi de\u011fi\u015ftirecek.", "Hatta de\u011fi\u015ftirdi bile.", "\u0130stanbul gibi tarihi \u00f6zellikleri olan ba\u015fka \u015fehirlere bakt\u0131\u011f\u0131m\u0131zda \u015fehir haf\u0131zas\u0131n\u0131 komple silip yeniden yazma arzusunda olan ba\u015fka bir yer bilmiyorum.", "Benzer riskler ta\u015f\u0131yan \u015fehirlerde \u015fehrin dokusunu bozmamak ad\u0131na, m\u00fcmk\u00fcn olan yerlerde g\u00fc\u00e7lendirme \u00e7al\u0131\u015fmalar\u0131 yap\u0131l\u0131yor.", "Bizdeki durum ise sa\u011flam binalar\u0131 bile bu rant d\u00f6n\u00fc\u015f\u00fcm\u00fc kapsam\u0131nda y\u0131k\u0131p yeniden yapmaya d\u00f6n\u00fc\u015ft\u00fc vaziyet.", "Ekonomik sebepler, \u015fehrin haf\u0131zas\u0131n\u0131 ald\u0131, g\u00f6t\u00fcrd\u00fc.", "Binalar\u0131, d\u00fckkanlar\u0131, az kalm\u0131\u015f zanaatkarlar\u0131, kendi ya\u011f\u0131yla kavrulanlar\u0131, yalad\u0131 yuttu.", "\u201c\u015eehir haf\u0131zas\u0131\u201d bu kadar \u00f6nemsiz miydi?", "Beyo\u011flu\u2019nu, Kad\u0131k\u00f6y\u2019\u00fc elimizde koca bir silgi tamamen silip ba\u015ftan kupkuru bir \u00e7\u00f6l \u015fehri gibi ba\u015ftan yaratmak yerine ba\u015fka bir se\u00e7ene\u011fimiz var m\u0131yd\u0131?", "Tarih bilmeyince, \u201cyeni\u201d korkutucu hale gelir.", "Art\u0131k \u201cyeni\u201d kelimesine ondan endi\u015feyle yakla\u015f\u0131r hale geldik.", "Haf\u0131zam\u0131z\u0131 bizden \u00e7ald\u0131\u011f\u0131 i\u00e7in."]}