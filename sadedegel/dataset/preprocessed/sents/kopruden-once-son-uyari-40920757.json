{"sentences": ["K\u00f6pr\u00fcden \u00f6nce son uyar\u0131 7 A\u011fustos 2018 PAYLA\u015e Yorum yaz A Hem saha i\u00e7inde, hem y\u00f6netimsel anlamda, hem de trib\u00fcnlerdeki g\u00f6r\u00fcnt\u00fc hi\u00e7 i\u00e7 a\u00e7\u0131c\u0131 de\u011fil.", "Bu g\u00f6r\u00fcnt\u00fc yak\u0131n zamanda d\u00fczeltilmezse, bu maceran\u0131n sonu k\u00f6t\u00fc bitebilir.", "\u0130lk olarak saha i\u00e7inden ba\u015flayal\u0131m: Ge\u00e7ti\u011fimiz sezon son ma\u00e7larda ligde kalmay\u0131 ba\u015faran bir kadro vard\u0131 elimizde.", "O kadrodan, tak\u0131m\u0131n en b\u00fcy\u00fck silah\u0131 Pablo Martin Batalla ayr\u0131ld\u0131.", "Defans\u0131n en iyi adam\u0131 ve geriden oyun kurma anlam\u0131nda ciddi katk\u0131lar\u0131 olan Titi de gitti.", "Karakter ve devaml\u0131l\u0131k konusunda s\u0131k\u0131nt\u0131lar\u0131 olsa da, adam eksiltme \u00f6zelli\u011fi ile tak\u0131m\u0131 ileriye ta\u015f\u0131yan en iyi adamlardan biri Kembo yok.", "2 y\u0131ld\u0131r s\u00fcren santrafor sorunu halen devam ediyor.", "Ve 2 sezondur tak\u0131m\u0131 ipten alanlar\u0131n ba\u015f\u0131ndaki kaptan Harun Tekin\u2019i de kaybetmek \u00fczereyiz.", "Bu sayd\u0131\u011f\u0131m 5 kritik b\u00f6lge/adamdan bir tek kale i\u00e7in i\u00e7imiz rahat.", "Di\u011fer t\u00fcm b\u00f6lgelerde bo\u015fluk devam ediyor.", "Ve lig 5 g\u00fcn sonra ba\u015fl\u0131yor.", "Tak\u0131ma ve Samet Hoca\u2019n\u0131n oyun plan\u0131na adaptasyon anlam\u0131nda kaybedilen her g\u00fcn, puans\u0131z ge\u00e7en haftalar olarak kar\u015f\u0131m\u0131za \u00e7\u0131kacakt\u0131r.", "Karde\u015f Ankarag\u00fcc\u00fc kar\u015f\u0131s\u0131nda saha i\u00e7inde hi\u00e7bir varl\u0131k g\u00f6steremeyen ye\u015fil beyazl\u0131lar i\u00e7in bu sezon tehlike \u00e7anlar\u0131 \u00e7ok daha kuvvetli \u00e7alacakt\u0131r.", "Cumartesi gecesi sahadaki oyuncular\u0131 tek c\u00fcmle ile \u00f6zetleyecek olursak; - Harun: Kafas\u0131 kar\u0131\u015f\u0131k ve akl\u0131 transferde.", "- Ertu\u011frul/Ekong: Tedirgin ve da\u011f\u0131n\u0131k.", "- Bar\u0131\u015f: Sakat.", "- Aziz: Yorgun.", "- Badji/Ayta\u00e7: Yeni ve \u015fa\u015fk\u0131n.", "- Furkan: Halen patlamas\u0131n\u0131 bekliyoruz.", "- Yusuf: Bal yapmayan ar\u0131.", "- Lima: Yaln\u0131z.", "- Kubilay: Kimse onu \u00e7\u00f6zemedi.", "Y\u00d6NET\u0130MSEL ANLAMDA \u0130\u015fleri hi\u00e7 kolay de\u011fil.", "Lakin bunu en iyi bilen kendileriydi.", "Zira 2 bu\u00e7uk y\u0131ld\u0131r yap\u0131lamayan icraatlar neticesinde gelinen bu noktada en b\u00fcy\u00fck sorumlu yine kendileri.", "Olu\u015fan tablodaki son durum tam anlam\u0131yla felaket durumunda.", "Stat ismi halen yok.", "G\u00f6\u011f\u00fcs reklam\u0131 yok.", "Kolda reklam yok.", "Taraftar k\u00fcsk\u00fcn ve b\u0131kk\u0131n oldu\u011fu i\u00e7in kombine ve store geliri yok.", "Karde\u015f kul\u00fcb\u00fcn ba\u015fkan\u0131 protokolde, Bursaspor ba\u015fkan\u0131 yan\u0131nda yok.", "Personel maa\u015flar\u0131nda bir geli\u015fme yok.", "Kad\u0131n voleybol \u015fubesi yok.", "Basketbol \u015fubesinde olumlu bir geli\u015fme yok.", "Peki, o zaman adama sormazlar m\u0131?", "\u201c\u00c7\u00f6z\u00fcm bulamayacakt\u0131n\u0131z, neden ba\u015fkanl\u0131\u011fa aday oldunuz?", "TR\u0130B\u00dcNLERDEK\u0130 G\u00d6R\u00dcNT\u00dc Maalesef orada da i\u015fler kar\u0131\u015fm\u0131\u015f durumda.", "Yap\u0131lan hatalar, tutulmayan s\u00f6zler, finansal anlamda ortaya at\u0131lan s\u00f6ylentiler, menajerler ile olan kirli ili\u015fkiler, s\u00fcrekli k\u00fcme d\u00fc\u015fmemeye oynayan bir tak\u0131ma sahip olmak, se\u00e7im s\u00fcrecinde ve sonras\u0131nda ya\u015fananlar, 2 bu\u00e7uk y\u0131ld\u0131r herkesin g\u00f6rd\u00fc\u011f\u00fc tabloya ra\u011fmen mevcut ba\u015fkana oy veren bin 60 ki\u015fi \u00fczerine olan bask\u0131lar, trib\u00fcnleri ayr\u0131\u015ft\u0131rm\u0131\u015f; k\u00fcst\u00fcrm\u00fc\u015f ve b\u0131kk\u0131nl\u0131k yaratm\u0131\u015f.", "Sosyal medyaya yans\u0131yan ve benim de payla\u015ft\u0131\u011f\u0131m bir g\u00f6r\u00fcnt\u00fc asl\u0131nda her \u015feyi t\u00fcm \u00e7\u0131plakl\u0131\u011f\u0131 ile ortaya koyuyordu.", "Bak\u0131n, \u00e7ok iyi seyredin o videoyu.", "Bursa\u2019da sezonun ilk ma\u00e7\u0131, rakip karde\u015f Ankarag\u00fcc\u00fc.", "\u0130lk yar\u0131da \u00e7\u0131k\u0131p giden y\u00fczlerce insan.", "Bu denli b\u0131km\u0131\u015f ve t\u00fckenmi\u015f bir Bursaspor taraftar\u0131 var.", "Bence sezonun en \u00f6nemli g\u00f6r\u00fcnt\u00fcs\u00fc.", "B\u00f6yle devam ederse yolun sonunun kararmas\u0131 \u00e7ok kuvvetli bir ihtimaldir."]}