{"sentences": ["Evsizler bu lokantayla hayata sar\u0131l\u0131yor 9 Kas\u0131m 2017 PAYLA\u015e Yorum yaz A \u0130stanbul\u2019da 10 binden fazla evsiz oldu\u011fu d\u00fc\u015f\u00fcn\u00fcl\u00fcyor.", "Ama biz onlar\u0131 g\u00f6rm\u00fcyoruz.", "\u00c7\u00fcnk\u00fc d\u00f6n\u00fcp de o tarafa bakm\u0131yoruz.", "Son d\u00f6nemde evsizlere dair az\u0131c\u0131k bir fark\u0131ndal\u0131k olu\u015ftuysa bu, her ak\u015fam Beyo\u011flu\u2019ndaki evsizlere \u00e7orba da\u011f\u0131t\u0131lan \u00c7orbada Tuzun Olsun hareketi sayesinde.", "Ay\u015fe T\u00fckr\u00fck\u00e7\u00fc de o projenin ba\u015flang\u0131c\u0131nda b\u00fcy\u00fck eme\u011fi ge\u00e7en g\u00f6n\u00fcll\u00fclerden biri.", "Ge\u00e7ti\u011fimiz hafta, T\u00fckr\u00fck\u00e7\u00fc\u2019n\u00fcn fikir annesi oldu\u011fu yeni bir proje daha hayata ge\u00e7ti: Hayata Sar\u0131l Lokantas\u0131.", "T\u00fckr\u00fck\u00e7\u00fc\u2019n\u00fcn as\u0131l hayali evsizlere \u00f6zel bir rehabilitasyon merkezi kurmak olsa da, Beyo\u011flu\u2019ndaki lokanta bu yolda bir ad\u0131m.", "Lokantaya ismini veren Hayata Sar\u0131l Derne\u011fi \u015fubat ay\u0131nda kuruldu.", "Lokanta, derne\u011fin hayata ge\u00e7en ilk projesi.", "Projenin can suyu Grundig\u2019in yapt\u0131\u011f\u0131 10 bin TL\u2019lik ba\u011f\u0131\u015ft\u0131.", "Derne\u011fin banka hesab\u0131n\u0131n a\u00e7\u0131lmas\u0131yla damlaya damlaya g\u00f6l oldu ve derne\u011fin hesab\u0131nda biriken ki\u015fisel ba\u011f\u0131\u015flar 20-25 bin TL\u2019ye ula\u015ft\u0131.", "Bu parayla lokantan\u0131n yeri kiraland\u0131.", "Lokantaya elektrik s\u00fcp\u00fcrgesinden tutun da derin dondurucu, kahve makinesi ve klimaya kadar t\u00fcm elektrikli aletleri Grundig verdi.", "Mutfak demirba\u015flar\u0131n\u0131 \u00d6ztiryakiler, fayanslar\u0131 Gorbon, bardaklar\u0131 Lav, tabaklar\u0131 House Cafe, tencereleri Aheste, masa ve sandalyeleri Leta, boyay\u0131 Jotun \u00fccretsiz yollad\u0131.", "Bakt\u0131lar sokakta \u00e7ok s\u0131k elektrik kesiliyor, jenerat\u00f6re ihtiya\u00e7 var, Aksa \u00fccretsiz jenerat\u00f6r yollad\u0131.", "Mutfak \u00f6nl\u00fcklerini Sobremesa yapt\u0131.", "Ba\u011f\u0131\u015f sistemi FonZip komisyon almad\u0131.", "Kolektif House toplant\u0131lar ve etkinlikler i\u00e7in derne\u011fe kap\u0131lar\u0131n\u0131 \u00fccretsiz a\u00e7t\u0131.", "Bu lokanta, \u00f6zverili g\u00f6n\u00fcll\u00fcler ve t\u00fcm bu desteklerle hayata ge\u00e7ti.", "Ama\u00e7 evsizlere ve toplumda yok say\u0131lan ki\u015filere i\u015f imkan\u0131 sa\u011flay\u0131p ayaklar\u0131 \u00fczerinde durmalar\u0131n\u0131 ve hayata yeniden sar\u0131lmalar\u0131n\u0131 sa\u011flamak.", "5 ki\u015filik lokanta ekibinin 3\u2019\u00fc evsiz, toplumda yok say\u0131lan ki\u015filer.", "Lokanta her ay elemanlar\u0131na mutfak e\u011fitimi veren Intema Ya\u015fam taraf\u0131ndan denetlenecek.", "Ekipteki evsizler 2-3 ayd\u0131r psikolojik destek almaya da ba\u015flad\u0131lar.", "Dramla dolu hayatlar\u0131nda her birinin travmas\u0131 ayr\u0131.", "Biri 14 ya\u015f\u0131ndan beri sokakta ya\u015f\u0131yor.", "Bir di\u011feri, ailesi taraf\u0131ndan reddedilmi\u015f \u00fcniversite \u00f6\u011frencisi bir trans.", "\u0130ngilizce, Frans\u0131zca ve Latince biliyor ama trans oldu\u011fu i\u00e7in asla i\u015f bulam\u0131yor.", "Bu lokantada \u00e7al\u0131\u015fmaya ba\u015flayana kadar sokakta kitap satarak biraz olsun ayakta durmaya \u00e7al\u0131\u015f\u0131yordu.", "Toplumda yok say\u0131lan evsizler 6 ay Hayata Sar\u0131l Lokantas\u0131\u2019nda \u00e7al\u0131\u015facaklar, bu s\u00fcre zarf\u0131nda e\u011fitimden \u00e7al\u0131\u015fma deneyimine t\u00fcm gere\u00e7lerle donat\u0131lm\u0131\u015f olacaklar.", "Ve 6\u2019nc\u0131 ay\u0131n sonunda dernek onlar\u0131 ba\u015fka i\u015flere yerle\u015ftirecek; yerlerini de hayata sar\u0131lmak isteyen yenileri alacak.", "Lokantada g\u00fcnd\u00fczleri insanlar \u00fccretini \u00f6deyerek yeme\u011fini yiyecek; ak\u015famlar\u0131 20:30-21:30 aras\u0131nda ise lokanta evsizlere ve toplumda yok say\u0131lanlara a\u00e7\u0131k olacak.", "B\u00f6ylece, toplumda yok say\u0131lan bu insanlar hep beraber bir lokantada oturacak, yak\u0131n zamana kadar onlar kadar \u00e7aresiz arkada\u015flar\u0131ndaki d\u00f6n\u00fc\u015f\u00fcm\u00fc g\u00f6recekler.", "Belki bu manzara, hayata ve hi\u00e7 kimseye g\u00fcveni kalmam\u0131\u015f bu insanlara da umut olacak, \u201cBen de bunu yapabilirim\u201d dedirtecek."]}