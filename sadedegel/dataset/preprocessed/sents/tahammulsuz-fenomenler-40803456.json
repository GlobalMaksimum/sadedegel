{"sentences": ["Tahamm\u00fcls\u00fcz fenomenler!", "13 Nisan 2018 PAYLA\u015e Yorum yaz A Bu k\u00f6\u015feye ilk ba\u015flad\u0131\u011f\u0131m hafta sosyal medya, \u00f6zellikle de Youtube ve fenomenler hakk\u0131nda g\u0131ybetler yapaca\u011f\u0131m\u0131 duyurmu\u015ftum.", "Buradan her hafta sosyal medyada \u00e7ok takip\u00e7isi olan isimlerle ilgili ele\u015ftiri ve tespitlerimi payla\u015f\u0131yorum.", "\u015eimdi sizlere bu yaz\u0131lar\u0131n \u00fc\u00e7 tanesinin ard\u0131ndan ald\u0131\u011f\u0131m tepkileri anlatmak istiyorum.", "\u00d6ncelikle ikinci hafta yazd\u0131\u011f\u0131m \u2018Sosyal medyan\u0131n ba\u015f belalar\u0131 bedavac\u0131 fenomenler\u2019 yaz\u0131mla ba\u015flayal\u0131m.", "Bu yaz\u0131da \u015firketlerden bedava \u00fcr\u00fcn talep eden fenomenlerin art\u0131k sekt\u00f6re zarar verdi\u011fini ve asl\u0131nda fenomenlerin bunu yaparak g\u00fcvenirliklerini kaybetti\u011fini, bir nevi kendi ayaklar\u0131na s\u0131kt\u0131klar\u0131n\u0131 yazm\u0131\u015ft\u0131m.", "Bu yaz\u0131da isim vermeden anlatt\u0131\u011f\u0131m \u00f6rneklerden birisi bahsedilen ki\u015finin kendisi oldu\u011funu anlad\u0131 ve yaz\u0131ma yan\u0131t verdi.", "Buraya kadar bir gariplik yok.", "Tan\u0131nan bir oyuncunun e\u015fi olarak dikkat \u00e7eken ard\u0131ndan da fenomenli\u011fe soyunan bu ki\u015fi Instagram\u2019dan ve Twitter\u2019dan yaz\u0131mla ilgili bir cevap yaz\u0131s\u0131 yay\u0131nlad\u0131.", "Ele\u015ftirdi\u011fim ki\u015finin ele\u015ftiriye kar\u015f\u0131l\u0131k vermesinde ve kendisini savunmas\u0131nda hi\u00e7bir sak\u0131nca yok.", "Ancak bu fenomenimiz \u2018belli ki bir kar\u0131n a\u011fr\u0131n\u0131z var\u2019, \u2018benim yaz\u0131m sizinkinden fazla okunuyor\u2019 gibi mahalle kavgas\u0131 dilini kullanarak da tart\u0131\u015fman\u0131n seviyesini d\u00fc\u015f\u00fcrd\u00fc.", "Bununla da yetinmedi Instagram\u2019da \u015fahs\u0131ma 5-6 tane bir \u00e7ok story atarak ele\u015ftirilerime bu kez de s\u00f6zl\u00fc yan\u0131t verdi ve yaz\u0131ya ne kadar sinirlendi\u011fini anlatt\u0131.", "Bunlar\u0131 yaparken takip\u00e7ileri de sevdikleri fenomeni korumak i\u00e7in onunla ayn\u0131 \u00fcslupla sald\u0131r\u0131ya ge\u00e7ti.", "Bu da yetmedi iki g\u00fcn sonra\u00a0\u00a0oyuncu e\u015fi yine yazd\u0131\u011f\u0131m yaz\u0131yla ilgili talihsiz ifadeler kullanan bir Instagram payla\u015f\u0131m\u0131nda bulundu.", "Benimki bir ele\u015ftiri yaz\u0131s\u0131.", "\u00dcstelik belli bir ki\u015fiyi hedef alarak yazmam\u0131\u015ft\u0131m.", "Ke\u015fke bu fenomenimizin de birazc\u0131k ele\u015ftiriye tahamm\u00fcll\u00fc olsayd\u0131.", "Yaz\u0131m\u0131n odak noktas\u0131 kendisiymi\u015f gibi davranmasayd\u0131.", "Sosyal medyada kendisinin de rahats\u0131z oldu\u011fu lin\u00e7 k\u00fclt\u00fcr\u00fcne katk\u0131da bulunmasayd\u0131.", "\u2018Buyurun bu kad\u0131n beni ele\u015ftirmi\u015f say\u0131n takip\u00e7ilerim, a\u011fz\u0131n\u0131za geleni s\u00f6yleyin\u2019 mesaj\u0131 veren payla\u015f\u0131mlarda bulunmasayd\u0131.", "Neyse ki yaz\u0131yla ilgili \u201cSonunda fenomenlerin bedavac\u0131l\u0131\u011f\u0131yla ilgili birileri yaz\u0131 yazd\u0131\u201d diyen bir\u00e7ok mesaj ald\u0131m.", "Sekt\u00f6rde, \u00f6zellikle de fenomenlerle i\u015fbirli\u011fi yapan kurumsal \u015firketlerde \u00e7al\u0131\u015fan beyaz yakal\u0131lar\u0131n bu \u2018hediye g\u00f6nder, bedava reklam\u0131n\u0131 yaps\u0131n\u2019 sisteminden ne kadar rahats\u0131z oldu\u011funu anlam\u0131\u015f oldum.", "Anlataca\u011f\u0131m di\u011fer olay bir \u00f6ncekini mumla arat\u0131r cinsten.", "Instagram fenomeni Taha \u00d6zer ve Adnan Hoca aras\u0131ndaki \u015fa\u015f\u0131rt\u0131c\u0131 benzerlik ba\u015fl\u0131kl\u0131 yaz\u0131mda \u00d6zer\u2019in payla\u015f\u0131mlar\u0131n\u0131n kad\u0131n d\u00fc\u015fman\u0131 oldu\u011fundan dem vurmu\u015ftum.", "\u00d6zer\u2019in de bu yaz\u0131ya cevab\u0131 gecikmedi.", "Hem de \u00e7ok \u2018seviyeli\u2019 bir \u015fekilde.", "\u00d6zer, \u2018\u00dcnl\u00fc olmak istersen ben seni yapard\u0131m\u2019la ba\u015flayan \u2018kad\u0131nlar bende ne buluyor demi\u015fsin seni davet ediyorum gel\u2019 ile biten bir dizi \u00e7irkin payla\u015f\u0131mda bulundu.", "Bu asl\u0131nda tacizin bir farkl\u0131 versiyonu.", "\u00d6zer\u2019in verdi\u011fi yan\u0131t tam da yaz\u0131da bahsetti\u011fim kad\u0131n d\u00fc\u015fmanl\u0131\u011f\u0131n\u0131n bir devam\u0131.", "Maalesef ki \u00d6zer de ele\u015ftiriyi yapan ki\u015fi bir kad\u0131n oldu\u011fu i\u00e7in \u2018her \u015feyi s\u00f6yleyebilirim, her \u015feyi yapabilirim\u2019 zihniyeti hakim.", "BU KEZ SALDIRAN FENOMEN DE\u011e\u0130L.", "Selin Ci\u011ferci\u2019nin u\u011frad\u0131\u011f\u0131 homofobik sald\u0131r\u0131y\u0131 anlatt\u0131\u011f\u0131m yaz\u0131n\u0131n ard\u0131ndan onlarca destek mesaj\u0131n\u0131n yan\u0131nda \u2018\u0130n\u015fallah senin \u00e7ocu\u011fun da d\u00f6nmeyle evlenir, ahlaks\u0131zl\u0131\u011f\u0131 savunuyorsun\u2019 gibi yorumlar ald\u0131m.", "Yine bu yorumlar da tam da yaz\u0131da bahsetti\u011fim \u2018e\u015fcinsel nefreti\u2019nin bir devam\u0131 oldu.", "Ele\u015ftirenlerin Selin Ci\u011ferci\u2019ye empati yaparak u\u011frad\u0131\u011f\u0131 sald\u0131r\u0131ya tepki g\u00f6stermek yerine Seda Akg\u00fcl\u2019den daha beter bir dille yorum yapmas\u0131 ak\u0131l al\u0131r \u015fey de\u011fil.", "TAHAMM\u00dcLS\u00dcZL\u00dcK SOSYAL MEDYANIN KARAKTER\u0130ST\u0130K \u00d6ZELL\u0130\u011e\u0130 Yaz\u0131lar \u00fczerine ele\u015ftiri ve tepki almak \u00e7ok normal ve g\u00fczel.", "Ancak burada ele\u015ftiri ve sald\u0131r\u0131 aras\u0131ndaki fark\u0131 iyi koymak gerekiyor.", "Sald\u0131r\u0131 ve tahamm\u00fcls\u00fczl\u00fck sosyal medyan\u0131n en karakteristik \u00f6zelliklerinden biri haline geldi.", "Ald\u0131klar\u0131 ele\u015ftirilerden rahats\u0131z olan fenomenlerin \u2018sald\u0131rganla\u015farak pop\u00fclerle\u015fme\u2019 u\u011fruna bu lin\u00e7 k\u00fclt\u00fcr\u00fcn\u00fcn bir par\u00e7as\u0131 olmamalar\u0131 gerek."]}