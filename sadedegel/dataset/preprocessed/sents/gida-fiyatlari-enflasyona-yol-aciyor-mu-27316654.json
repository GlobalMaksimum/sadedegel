{"sentences": ["G\u0131da fiyatlar\u0131 enflasyona yol a\u00e7\u0131yor mu?", "4 Ekim 2014 PAYLA\u015e Yorum yaz A Nedense son zamanlarda g\u0131da ve enflasyon ili\u015fkisi fazlaca kurulmaya ba\u015fland\u0131.", "Fiyatlar genel seviyesinin (s\u00fcrekli) art\u0131\u015f\u0131 yani enflasyon olgusunun ba\u015fl\u0131ca su\u00e7lusunun tar\u0131m ve g\u0131da sekt\u00f6r\u00fc gibi g\u00f6sterilmesi do\u011frusu \u00e7ok tuhaf.", "Tar\u0131m ve g\u0131da \u00fcr\u00fcnlerinin \u00fcretici ve sanayicinin elinden \u00e7\u0131k\u0131\u015f\u0131 ile t\u00fcketici aras\u0131ndaki kabul edilemez fark ni\u00e7in mercek alt\u0131na al\u0131nm\u0131yor?", "As\u0131l bu soruyu sormak gerekir.", "T\u00fcrkiye Ziraat Odalar\u0131 Birli\u011fi (TZOB) Genel Ba\u015fkan\u0131 \u015eemsi Bayraktar s\u00f6z konusu b\u00fcy\u00fck \u00e7eli\u015fkiyi kamuoyunun dikkatine sunuyor.", "GIDA SORUMLU DE\u011e\u0130L \u015eemsi Bayraktar, \u201c\u00c7ift\u00e7i enflasyonun sebebi de\u011fil ma\u011fdurudur.", "Son d\u00f6nemlerde enflasyonda g\u00f6r\u00fclen art\u0131\u015f\u0131n sorumlusunun g\u0131da fiyatlar\u0131ndaki y\u00fckseli\u015f oldu\u011fu y\u00f6n\u00fcnde a\u00e7\u0131klamalar yap\u0131ld\u0131\u011f\u0131n\u0131 g\u00f6r\u00fcyoruz.", "Hatta \u00e7e\u015fitli kesimler taraf\u0131ndan g\u0131da fiyatlar\u0131n\u0131n kontrol alt\u0131na al\u0131nmas\u0131 gerekti\u011fi, g\u0131dada enflasyonun belli rakamlara \u00e7ekilmeden genel enflasyonun d\u00fc\u015fmeyece\u011fi \u00f6ne s\u00fcr\u00fclerek, g\u00fcmr\u00fck vergileriyle oynanmas\u0131n\u0131n bir \u00f6nlem olaca\u011f\u0131 dile getiriliyor.", "Ayr\u0131ca 2007\u2019de ya\u015fanan kurakl\u0131k da hat\u0131rlat\u0131larak, g\u00fcmr\u00fck vergilerinin a\u015fa\u011f\u0131 \u00e7ekilmesi suretiyle, fiyatlar\u0131n kontrol edilebilece\u011finden bahsedilmekte.", "Bu g\u00fcmr\u00fck vergilerini d\u00fc\u015f\u00fcrerek ithalat yap\u0131lmas\u0131n\u0131n yolunun a\u00e7\u0131lmas\u0131n\u0131 istemek demektir.", "Sonu\u00e7 olarak, bu s\u00f6ylemler, ithalat\u0131n g\u0131da fiyatlar\u0131n\u0131 kontrol alt\u0131na alaca\u011f\u0131 ve d\u00fc\u015f\u00fcrece\u011fi varsay\u0131m\u0131na dayanmakta\u201d diyor.", "SEKT\u00d6R\u00dc BALTALARSINIZ Bayraktar, \u201cBu \u015fartlar alt\u0131nda \u00e7ift hanelere yakla\u015fm\u0131\u015f enflasyonu kontrol alt\u0131na almak i\u00e7in ithalat\u0131 cazip hale getirecek g\u00fcmr\u00fck vergisi indirimleri, zaten zor durumdaki \u00e7ift\u00e7imizi daha da b\u00fcy\u00fck s\u0131k\u0131nt\u0131ya sokacak.", "Bu sekt\u00f6r 77 milyon n\u00fcfusu, 37 milyon turisti doyuruyor ve 6 milyona yak\u0131n istihdam yarat\u0131yor.", "Son bir y\u0131lda yakla\u015f\u0131k 18 milyar dolarl\u0131k ihracata imkan sa\u011flayan tar\u0131m ve g\u0131da sekt\u00f6r\u00fcn\u00fcn ayakta tutulmas\u0131 gerekirken, ihtiya\u00e7 d\u0131\u015f\u0131 ithalat\u0131n tam anlam\u0131yla y\u0131k\u0131c\u0131 sonu\u00e7lar do\u011furaca\u011f\u0131n\u0131 bilmek i\u00e7in m\u00fcneccim olmaya gerek yok.", "G\u0131da fiyatlar\u0131n\u0131 kontrol etmek i\u00e7in ithalat\u0131 cazip hale getirmek, \u00fclke i\u00e7i \u00fcretim varken, \u00fcr\u00fcn ithal etmek tar\u0131m sekt\u00f6r\u00fcn\u00fc baltalamaktan ba\u015fka bir i\u015fe yaramaz\u201d diye konu\u015fuyor.", "\u00c7\u00d6Z\u00dcM NEREDE Bayraktar son olarak \u015fu de\u011ferlendirmeyi yap\u0131yor: \u201cTar\u0131mda en temel \u00f6ncelik, yap\u0131sal sorunlar\u0131 \u00e7\u00f6zerek, s\u00fcrd\u00fcr\u00fclebilir \u00fcretimi sa\u011flamak, \u00e7ift\u00e7iyi \u00fcretimde tutmak, \u00fclke i\u00e7i \u00fcretimi art\u0131rmak, \u00fcretim fazlas\u0131n\u0131 ihra\u00e7 etmek olmal\u0131.", "Bunlar yap\u0131lmazsa ortaya \u00e7\u0131kacak sorunun b\u00fcy\u00fckl\u00fc\u011f\u00fcyle ba\u015f etmek m\u00fcmk\u00fcn olamaz.", "Aksi takdirde tar\u0131mdan kopacak milyonlarca n\u00fcfus, hangi alanlarda istihdam edilecek ve doyurulacakt\u0131r?", "Bunun cevab\u0131n\u0131n verilmesi gerekir.", "A\u00e7\u0131k\u00e7as\u0131 g\u0131da fiyatlar\u0131n\u0131 kontrol alt\u0131na alman\u0131n ithalat\u0131 g\u00fcmr\u00fck indirimleriyle te\u015fvik etmekten ba\u015fka yollar\u0131 da var.", "As\u0131l sorun \u015fudur; \u00fcr\u00fcn\u00fcn \u00fcreticinin elinden \u00e7\u0131k\u0131\u015f fiyat\u0131 ile t\u00fcketicilerimizin ald\u0131klar\u0131 fiyatlar aras\u0131nda 4-5 kat\u0131na ula\u015fabilen farklar olu\u015fuyor.", "Kamuoyunda esas tart\u0131\u015fmaya a\u00e7\u0131lmas\u0131 gereken konu budur.", "Sonu\u00e7 itibar\u0131yla \u00fcretici-market aras\u0131ndaki makas mutlaka dikkate al\u0131nmal\u0131.", "Bu ger\u00e7ek g\u00f6z \u00f6n\u00fcne al\u0131nmazsa g\u0131dada enflasyon sorunu \u00e7\u00f6z\u00fclemez\u201d."]}