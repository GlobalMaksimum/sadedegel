{"sentences": ["Habercili\u011fin k\u0131ymetini bu d\u00f6nemde anlad\u0131k 9 May\u0131s 2020 PAYLA\u015e Yorum yaz A G\u00dcNE \u00f6nce bizim gazetelerle ba\u015flar\u0131m, sonras\u0131nda da mutlaka yabanc\u0131 medyan\u0131n ba\u015fl\u0131klar\u0131na bakar, ilgimi \u00e7ekenleri okurum.", "New York Times ve Le Monde benim olmazsa olmazlar\u0131m.", "Bild ve Washington Post da ikinci listemde yer al\u0131yor.", "Pandemi s\u00fcrecinde hepsini \u00e7ok yak\u0131ndan izledim.", "\u015eunu s\u00f6ylemeliyim.", "T\u00fcrk medyas\u0131 korona s\u00fcrecinde gayet ba\u015far\u0131l\u0131 bir s\u0131nav verdi.", "Halk\u0131n bilin\u00e7lenmesinde, fark\u0131ndal\u0131k yarat\u0131lmas\u0131nda, devletle toplum aras\u0131ndaki ileti\u015fimde neredeyse hi\u00e7 hata yapmad\u0131.", "An\u0131nda, net, a\u00e7\u0131k mesajlarla ve g\u00fcn\u00fcn 24 saatinde g\u00f6rev yaparak gazetecili\u011fin sorumlulu\u011fuyla hareket etti.", "Sa\u011fl\u0131k \u00e7al\u0131\u015fanlar\u0131na te\u015fekk\u00fcr ediyoruz ya, \u00f6zellikle perakende ma\u011fazalar\u0131nda \u00e7al\u0131\u015fanlar\u0131na, kargo hizmeti verenlere, ben de bug\u00fcn bir te\u015fekk\u00fcr\u00fc de medya \u00e7al\u0131\u015fanlar\u0131n\u0131n hak etti\u011fini d\u00fc\u015f\u00fcn\u00fcyorum.", "Bu d\u00f6nemde bir \u015feyi daha hat\u0131rlad\u0131k.", "O da haber.", "Do\u011fru, objektif habercilik hep \u00f6nemliydi, bundan sonra daha da \u00f6nem kazanacak.", "Sosyal medya 2010\u2019dan sonra hayat\u0131m\u0131za girdi.", "Zannettik ki, geleneksel medya k\u00fc\u00e7\u00fclecek, sosyal medya katlanarak b\u00fcy\u00fcyecek.", "Asl\u0131nda rakamlar sosyal medyan\u0131n geometrik b\u00fcy\u00fcd\u00fc\u011f\u00fcn\u00fc g\u00f6steriyor.", "Herkes gibi ben de burada vakit ge\u00e7iriyor, takip ediyorum.", "Ama ilk g\u00fcnden bu yana s\u00f6yledim, yazd\u0131m, yine tekrar ediyorum.", "Geleneksel medya hi\u00e7bir zaman bitmeyecek.", "\u00c7\u00fcnk\u00fc sosyal medya bazen hepimizi \u015fa\u015f\u0131rt\u0131yor, ba\u015fka bir noktaya dikkat \u00e7ekiyor.", "O dalgada ve ortaya at\u0131lm\u0131\u015f bir haber e\u011fer do\u011fru de\u011fil ya da eksikse sonras\u0131nda k\u0131yamet kopuyor.", "\u00dcz\u00fclenler, dar\u0131lanlar, hayal k\u0131r\u0131kl\u0131\u011f\u0131na u\u011frayanlar oluyor.", "Habercilik ciddi bir i\u015ftir.", "Nas\u0131l bir cerrah \u00e7ok hassas \u00e7al\u0131\u015fmak zorundaysa, gazeteciler de \u00f6yle olmal\u0131d\u0131r.", "Hassas, objektif, inand\u0131r\u0131c\u0131 ve g\u00fcvenilir.", "Do\u011fru haber d\u00fcn oldu\u011fu gibi yar\u0131n da okuyucusuyla bulu\u015facak ve kar\u015f\u0131l\u0131k bulacakt\u0131r.", "\u201cBu i\u015f bitti\u201d havas\u0131 var LE Monde, Fransa\u2019daki tart\u0131\u015fmalara yer veriyor.", "Biliyorsunuz Fransa, OHAL\u2019i ilk ilan eden \u00fclkelerden biriydi ve 11 May\u0131s\u2019a kadar karantinay\u0131 mart ortas\u0131nda a\u00e7\u0131klam\u0131\u015ft\u0131.", "11 May\u0131s\u2019a \u00fc\u00e7 g\u00fcn var ve Fransa salg\u0131nla m\u00fccadelede gelinen noktay\u0131 konu\u015fuyor.", "D\u00f6rt b\u00f6lge i\u00e7in k\u0131s\u0131tlamalar\u0131n devam edece\u011fi belirtiliyor.", "100 kilometreden uzun seyahatler i\u00e7in sertifika \u015fart\u0131 getiriliyor.", "S\u0131n\u0131rlar \u201cbir sonraki duyuruya kadar\u201d kapal\u0131 kalmaya devam edecek.", "11 May\u0131s sonras\u0131 iki vitesli bir Fransa tarif ediliyor.", "Bu soru ge\u00e7enlerde Fransa Ba\u015fbakan\u0131 Edouard Philippe\u2019e soruldu.", "Philippe\u2019in cevab\u0131 \u015f\u00f6yleydi: \u201cBirincisi sadece bir Fransa var.", "Asla iki vitesli bir Fransa olaca\u011f\u0131n\u0131 hayal etmemelisiniz ve her yerde dikkatli olunmal\u0131.", "Bariyer hareketleri, fiziksel uzakl\u0131k.", "Ve bu uzun bir s\u00fcre b\u00f6yle devam edecek\u201d.", "Fransa\u2019daki arkada\u015flar\u0131mla konu\u015ftum.", "Dediler ki.", "\u201cFrans\u0131zlar o kadar korktular ki, 11 May\u0131s\u2019tan sonra belki ilk birka\u00e7 g\u00fcn bir rahatlama olur ama sonra bu tedbirler tavizsiz uygulan\u0131r\u201d.", "Fransa\u2019y\u0131 takip ediyorum.", "Ama T\u00fcrkiye\u2019de sokaklar\u0131 izledik\u00e7e, g\u00f6rd\u00fck\u00e7e bu rahatlaman\u0131n \u00e7ok do\u011fru olmad\u0131\u011f\u0131n\u0131 s\u00f6ylemek isterim.", "Ki.", "T\u00fcrkiye bu s\u00fcre\u00e7te Fransa\u2019n\u0131n birka\u00e7 hafta arkas\u0131ndan geliyor.", "Bizde sanki \u201cBu i\u015f bitti\u201d havas\u0131 var.", "Ama Frans\u0131z medyas\u0131 g\u00fcnlerdir uyar\u0131yor ve 11 May\u0131s sonras\u0131 konusuna dikkat \u00e7ekiyor.", "Bana biraz fazla rahat\u0131z gibi geliyor.", "ABD neyse d\u00fcnya da odur B\u0130RAZ da Amerikan medyas\u0131na bakt\u0131m.", "Salg\u0131n s\u0131ras\u0131nda 33 milyondan fazla Amerikal\u0131 i\u015fini kaybetti.", "Post-Ipsos anketine g\u00f6re i\u015fsiz kalanlar\u0131n y\u00fczde 77\u2019si geri d\u00f6nebilecek.", "Ekonomistler i\u015f kay\u0131plar\u0131n\u0131n y\u00fczde 40\u2019\u0131ndan fazlas\u0131n\u0131n kal\u0131c\u0131 olabilece\u011fi konusunda da uyar\u0131yorlar.", "Washington Post\u2019ta okudum.", "Chicago \u00dcniversitesi Becker Friedman Enstit\u00fcs\u00fc raporu durumu net \u00f6zetliyor.", "\u201c\u0130ki b\u00fcy\u00fck sorun var: Birincisi, bir\u00e7ok \u015firket iflas ediyor veya kal\u0131c\u0131 olarak kapan\u0131yor, bu y\u00fczden i\u015f\u00e7ilere ihtiya\u00e7 duymayacaklar.", "\u0130kincisi, ekonominin baz\u0131 b\u00f6l\u00fcmleri yeniden a\u00e7\u0131ld\u0131ktan sonra bile bir\u00e7ok insan al\u0131\u015fveri\u015f yapmak, seyahat etmek ve daha \u00f6nce oldu\u011fu gibi yemek yemeye teredd\u00fct edecek.", "Yar\u0131 kapasitede \u00e7al\u0131\u015fan veya paket servisi yapan i\u015fletmeler daha az \u00e7al\u0131\u015fanla devam edecek\u201d.", "Amerika\u2019dan \u015fundan dolay\u0131 \u00f6rnek veriyorum.", "Hizmet sekt\u00f6r\u00fcn\u00fcn en \u00f6nemli adresi ABD\u2019dir.", "Oradan ba\u015flayan ak\u0131mlar eninde sonunda d\u00fcnyay\u0131 da etkiler.", "Amerika buysa T\u00fcrkiye\u2019de de durum odur.", "Bug\u00fcn olmasa yar\u0131n, belki de yar\u0131ndan da yak\u0131n.", "Bodrum giri\u015fini g\u00f6rd\u00fcn\u00fcz m\u00fc?", "MU\u011eLA seyahat izni kald\u0131r\u0131lan \u015fehirlerden biriydi.", "Bodrum giri\u015finde 4 kilometreye varan kuyruklar\u0131 g\u00f6rd\u00fcn\u00fcz m\u00fc?", "Endi\u015felendi\u011fimi s\u00f6ylemem laz\u0131m.", "Elbette herkes \u00e7ok s\u0131k\u0131ld\u0131.", "Bir apartman dairesinde durmak, beklemek ne kadar zor \u00e7ok iyi tahmin ediyorum.", "Yazl\u0131\u011f\u0131 olanlar bir an \u00f6nce kendini Mu\u011fla sahillerine atmak da isteyebilirler.", "Ama pandemi bitmedi, bu yaz bildi\u011fimiz yazlardan olmayacak.", "Yine al\u0131\u015fkanl\u0131klar\u0131m\u0131za devam eder, her \u015feyi unutursak en ba\u015fa d\u00f6neriz, s\u00f6yleyeyim."]}