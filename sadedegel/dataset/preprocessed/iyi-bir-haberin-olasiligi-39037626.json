{"sentences": ["\u0130yi bir haberin olas\u0131l\u0131\u011f\u0131 10 Eyl\u00fcl 1998 PAYLA\u015e Yorum yaz A Salih NEFT\u00c7\u0130 Son g\u00fcnlerde baz\u0131 d\u00fcnya borsalar\u0131nda ya\u015fanan y\u00fckseli\u015fler k\u0131smen Amerikan faizlerinin d\u00fc\u015fme olas\u0131l\u0131\u011f\u0131ndan kaynaklan\u0131yor.", "Olay\u0131 bu k\u00f6\u015fede daha \u00f6nce duyurmu\u015ftuk.", "Ancak o zamandan bu yana Federal Reserve'in faiz indirme olas\u0131l\u0131\u011f\u0131 y\u00fckseldi.", "Ge\u00e7en g\u00fcn Federal Reserve Ba\u015fkan\u0131 Greenspan konuya dolayl\u0131 olarak de\u011findi.", "Bu da piyasalara yetti.", "Bu beklenti ger\u00e7ekle\u015fir mi?", "GET\u0130R\u0130 E\u011eR\u0130S\u0130 Daha \u00f6nce de duyurdu\u011fumuz gibi Federal Reserve'in faiz indirme olas\u0131l\u0131\u011f\u0131 asl\u0131nda piyasalarda olu\u015ftu.", "Amerikan getiri e\u011frisinin son haftalarda ald\u0131\u011f\u0131 \u2018\u2018\u015fekil\u2019\u2019den kaynakland\u0131.", "A\u00e7\u0131klayal\u0131m.", "Getiri e\u011frisi finansal piyasalar\u0131n en \u00f6nemli parametresi.", "G\u00fcn\u00fcm\u00fcz finans\u0131nda t\u00fcm hesaplar\u0131n arkas\u0131nda bu kavram var.", "Ayn\u0131 riske sahip, vadesi farkl\u0131 bonolar\u0131n getirisini al\u0131n, k\u0131sa vadeden ba\u015flay\u0131p uzun vadeye do\u011fru s\u0131ralay\u0131n.", "Normal olarak ortaya \u015f\u00f6yle bir \u2018\u2018\u015fekil\u2019\u2019 \u00e7\u0131kar.", "K\u0131sa vadeli k\u00e2\u011f\u0131tlar\u0131n getirisi nispeten d\u00fc\u015f\u00fck, uzun vadeli k\u00e2\u011f\u0131tlar\u0131n getirisi de nispeten y\u00fcksek olur.", "Yani vade artt\u0131k\u00e7a getiri de artar.", "Teknik tabiriyle \u2018\u2018getiri e\u011frisinin e\u011fimi pozitif\u2019\u2019 deriz.", "ANORMAL DURUM Ama Amerika'da son g\u00fcnlerin getiri e\u011frisine bak\u0131n.", "Alt\u0131 ayl\u0131k, bir y\u0131ll\u0131k k\u00e2\u011f\u0131tlar\u0131n getirisi daha uzun vadeli iki ve \u00fc\u00e7 y\u0131ll\u0131k bonolar\u0131nkinden daha y\u00fcksek.", "Nas\u0131l olur?", "Daha \u00e7ok bekle, daha \u00e7ok risk \u00fcstlen, ama daha d\u00fc\u015f\u00fck getiri al?", "Anormal, ama olur.", "\u00c7\u00fcnk\u00fc k\u0131sa vadeli faizler merkez bankalar\u0131n\u0131n kontrol\u00fcnde, uzun vadeli faizler ise enflasyonist beklentilerden etkilenmektedir.", "Demek ki piyasalar e\u011fer d\u00fcnya ekonomisinde ciddi bir duraklama ve fiyatlarda bir deflasyon bekliyorsa, 2-5 y\u0131ll\u0131k k\u00e2\u011f\u0131tlar\u0131n faizi d\u00fc\u015fer.", "\u00c7\u00fcnk\u00fc \u00f6n\u00fcm\u00fczdeki y\u0131llarda enflasyonun s\u0131f\u0131r veya negatif olma olas\u0131l\u0131\u011f\u0131 ortaya \u00e7\u0131kar.", "\u00d6te yandan e\u011fer Federal Reserve para politikas\u0131n\u0131 de\u011fi\u015ftirmemi\u015fse, k\u0131sa vadeli faizler gelecekteki bu deflasyonist beklentilerden etkilenmez.", "Likiditeye ba\u011fl\u0131 olarak y\u00fcksek kal\u0131r.", "Neticede \u015fimdiki durum ortaya \u00e7\u0131kar.", "K\u0131sa vade daha y\u00fcksek getiri verir.", "\u2018\u2018E\u011fri\u2019\u2019nin e\u011fimi negatife d\u00f6n\u00fc\u015f\u00fcr.", "B\u00f6yle durumlarda da merkez bankalar\u0131n\u0131n normal tepkisi, faizleri indirmek oluyor.", "\u0130\u015fte piyasalar\u0131n beklentilerinin arkas\u0131nda yatan bu.", "OLUR MU?", "Uluslararas\u0131 piyasalar\u0131n beklentilerine ters gitmek bizim i\u015fimiz de\u011fil.", "Ayr\u0131ca d\u00fcnyada genel bir deflasyonist hareketin varl\u0131\u011f\u0131 da reddedilemez.", "Daha \u00f6nce de duyurdu\u011fumuz gibi, Federal Reserve'in faiz indirmesi ciddi bir olas\u0131l\u0131k.", "Ama bu olay ne zaman ger\u00e7ekle\u015fir?", "\u0130\u015fte onu kestirmek kolay de\u011fil.", "\u00c7\u00fcnk\u00fc faiz indiriminin riskleri de var.", "Federal Reserve, somut tedbirler almadan biraz daha bekleyece\u011fe benziyor."]}