{"sentences": ["O da demokrasi, bu da.", "22 Ekim 2010 PAYLA\u015e Yorum yaz A ALMANYA Ba\u015fbakan\u0131 Merkel T\u00fcrkiye-Almanya ma\u00e7\u0131ndan sonra soyunma odas\u0131na inip futbolcular\u0131 kutlad\u0131.", "Bu olay\u0131n foto\u011fraflar\u0131 gazetelerde yay\u0131mlan\u0131nca Almanya\u2019da sorun oldu.", "Almanya Futbol Federasyonu Ba\u015fkan\u0131 Zwanziger, Merkel\u2019in bu hareketini futbolun siyasete alet edilmesi olarak de\u011ferlendirdi.", "Zwanziger Ba\u015fbakan\u2019\u0131n \u00f6z\u00fcr dilemesi gerekti\u011fini s\u00f6yledi.", "Merkel federasyon ba\u015fkan\u0131n\u0131 arayarak durumu a\u00e7\u0131klad\u0131.", "Yani bir t\u00fcr \u00f6z\u00fcr diledi.", "Almanlar siyasetin orda burda kullan\u0131lmamas\u0131 konusunda \u00e7ok duyarl\u0131d\u0131r.", "Siyaset\u00e7iler de \u00f6yle.", "Almanlar, T\u00fcrkiye\u2019deki durumu g\u00f6rseler herhalde ak\u0131llar\u0131n\u0131 oynat\u0131rlar.", "Hele hele se\u00e7im \u00f6ncesinde oy toplamak i\u00e7in neler da\u011f\u0131t\u0131ld\u0131\u011f\u0131n\u0131 \u00f6\u011frenseler kim bilir nas\u0131l \u015fa\u015fk\u0131na d\u00f6nerler.", "Acaba Zwanziger\u2019in yapt\u0131\u011f\u0131n\u0131 bizim federasyon ba\u015fkan\u0131 Erdo\u011fan\u2019a yapabilir miydi?", "Erdo\u011fan b\u0131rak\u0131n \u00f6z\u00fcr dilemeyi, federasyon ba\u015fkan\u0131na \u201cSen soyunma odas\u0131na inip futbolcular\u0131m\u0131z\u0131 kutlamama ne kar\u0131\u015f\u0131yorsun?", "Sen kimsin ya?", "\u201d diye f\u0131r\u00e7ay\u0131 basard\u0131.", "Ne yapal\u0131m, T\u00fcrkiye\u2019deki demokrasi anlay\u0131\u015f\u0131 b\u00f6yledir.", "* * * Bildi\u011finiz gibi ilgin\u00e7 bir HSYK se\u00e7imleri ya\u015fad\u0131k.", "Bakanl\u0131\u011f\u0131n listeleri illere g\u00f6nderildi.", "Bu listelerdeki adaylara oy verilmesi i\u00e7in h\u00e2kim ve savc\u0131lar uyar\u0131ld\u0131.", "Sonu\u00e7: Liste tulum \u00e7\u0131kt\u0131.", "Listenin ko\u00e7lu\u011funu yapt\u0131\u011f\u0131 iddia edilen M\u00fc\u015fte\u015far Yard\u0131mc\u0131s\u0131 \u0130brahim Okur\u2019un Vatan\u2019a verdi\u011fi deme\u00e7 tam bir itiraf: \u201cYarsav kar\u015f\u0131s\u0131nda ortak hareket ettik ve \u00f6yle kazand\u0131k\u201d.", "Bu antidemokratik se\u00e7imi h\u00e2l\u00e2 demokratik se\u00e7im olarak g\u00f6stermek isteyenler var.", "Bunlar, olanlar\u0131 ya g\u00f6rm\u00fcyorlar ya da g\u00f6rmek istemiyorlar.", "Se\u00e7ilen 10 \u00fcye de h\u00fck\u00fcmetin istedi\u011fi ki\u015filer.", "Buna bakan ile m\u00fcste\u015far\u0131 da ekleyin.", "Eder 12.", "4 tane de \u00c7ankaya\u2019dan gelecek, oldu 16.", "Bir \u00fcye de Y\u00fcksek Adalet Akademisi\u2019nden se\u00e7ilecek.", "Etti mi 17.", "HSYK\u2019n\u0131n \u00fcye say\u0131s\u0131 22 oldu\u011funa g\u00f6re, bakan bey, yani h\u00fck\u00fcmet istedi\u011fi atamalar\u0131 bu kurula yapt\u0131rabilecek mi?", "Yapt\u0131racak.", "Sadece atamalar\u0131 da de\u011fil, t\u00fcm yarg\u0131y\u0131 istedi\u011fi gibi ayarlayacak.", "Siz h\u00e2l\u00e2 yok \u00f6yle, yok b\u00f6yle, durun biraz bekleyin diye kamuoyunu uyutmaya \u00e7al\u0131\u015f\u0131n.", "Yarg\u0131 ba\u011f\u0131ms\u0131zl\u0131\u011f\u0131n\u0131n bitti\u011fini, hukuk devletinin rafa kald\u0131r\u0131ld\u0131\u011f\u0131n\u0131 tokmak sizin ba\u015f\u0131n\u0131za indi\u011fi zaman anlars\u0131n\u0131z.", "* * * Cumhurba\u015fkan\u0131 G\u00fcl memleketi Kayseri\u2019de son zamanlarda \u00e7ok say\u0131da gazeteci hakk\u0131nda \u00e7eli\u015fkili davalar a\u00e7\u0131ld\u0131\u011f\u0131n\u0131 s\u00f6yledi.", "Hakl\u0131 olarak da \u015fu uyar\u0131y\u0131 yapt\u0131: \u201cBir \u00fclkede \u015feffafl\u0131k, yanl\u0131\u015flar\u0131n ifade edilebilmesi ve kontrol mekanizmas\u0131 bas\u0131n vas\u0131tas\u0131yla olur\u201d.", "Kendilerinin belki g\u00f6z\u00fcnden ka\u00e7m\u0131\u015ft\u0131r diye ayn\u0131 g\u00fcn gazetelere yans\u0131yan bir rapora dikkatlerini \u00e7ekmek istiyorum.", "\u201cS\u0131n\u0131r Tan\u0131mayan Gazeteciler\u201d \u00f6rg\u00fct\u00fcn\u00fcn bu y\u0131lki raporu.", "Raporda bas\u0131n \u00f6zg\u00fcrl\u00fc\u011f\u00fc s\u0131ralamas\u0131nda T\u00fcrkiye 178 \u00fclke aras\u0131nda 138\u2019inci s\u0131rada.", "T\u00fcrkiye ge\u00e7en y\u0131lki raporda ise 122\u2019nci s\u0131radayd\u0131.", "Bu d\u00fc\u015f\u00fc\u015f\u00fcn nedeni, gazeteciler hakk\u0131nda a\u00e7\u0131lan davalar ile mahk\u00fbm edilen gazetecilerin say\u0131s\u0131n\u0131n artmas\u0131.", "Rapor, Cumhurba\u015fkan\u0131\u2019n\u0131n de\u011ferlendirmesini do\u011fruluyor.", "Ku\u015fkusuz Cumhurba\u015fkan\u0131\u2019n\u0131n demokrasi ad\u0131na g\u00fczel s\u00f6zler s\u00f6ylemesi \u00f6nemli ama ondan daha \u00f6nemli olan kendilerinin bu s\u00f6ylemlerinin gere\u011fini yerine getirebilmesidir."]}