{"sentences": ["H\u00fczne yenilmeyin 20 Ekim 2014 PAYLA\u015e Yorum yaz A Uzun tatiller bitti.", "\u00dcstelik g\u00fcnler k\u0131sald\u0131, g\u00fcne\u015f daha az g\u00f6r\u00fcn\u00fcr oldu.", "Tek ba\u015f\u0131na enerji kayna\u011f\u0131 olan g\u00fcne\u015f \u0131\u015f\u0131\u011f\u0131ndan yoksun kald\u0131\u011f\u0131m\u0131z sonbahar ve k\u0131\u015f g\u00fcnleri h\u00fczn\u00fc \u00e7a\u011f\u0131r\u0131yor.", "Daha da k\u00f6t\u00fcs\u00fc, mevsim depresyonu denilen soruna zemin haz\u0131rl\u0131yor.", "B\u0131rak\u0131n seyahatlere \u00e7\u0131kmay\u0131, yataktan \u00e7\u0131kmaya dahi g\u00fc\u00e7 b\u0131rakm\u0131yor.", "Kendinizi isteksiz, durgun, enerjisiz, yorgun hissetmeniz, hayattan keyif alamaman\u0131z, konu\u015fma, hareket ve d\u00fc\u015f\u00fcncelerinizin yava\u015flamas\u0131 mevsim depresyonunu i\u015faret ediyor.", "Ayr\u0131ca konsantrasyon ve zihnin canl\u0131l\u0131\u011f\u0131 azal\u0131yor.", "Karar verme yetisi k\u0131s\u0131tlan\u0131yor.", "K\u0131sacas\u0131 her \u015fey ama her \u015fey zorla\u015f\u0131yor.", "Hisar Intercontinental Hospital uzman psikolo\u011fu G\u00fcl\u015fah Yah\u015fi benzer belirtileri birka\u00e7 g\u00fcn herkesin ya\u015fayabilece\u011fini ancak mevsim depresyonundan s\u00f6z etmek i\u00e7in en az iki hafta s\u00fcrmesi gerekti\u011fini hat\u0131rlat\u0131yor.", "Sonbaharda g\u00fcne\u015f \u0131\u015f\u0131nlar\u0131n\u0131n azalmas\u0131yla birlikte depresif duygulardaki art\u0131\u015f\u0131n sorumlusu, melatonin hormonu.", "Karanl\u0131k nedeniyle beyindeki melatonin hormonu daha \u00e7ok salg\u0131lan\u0131yor.", "Melatonin i\u00e7in uykuyu \u00e7a\u011f\u0131ran hormon diyebiliriz.", "Haliyle g\u00fcnlerin daha ge\u00e7 ayd\u0131nlanmas\u0131, daha erken kararmas\u0131 da sal\u0131n\u0131m\u0131n\u0131 artt\u0131r\u0131yor.", "Mevsimsel depresyonla ba\u015fetmek i\u00e7in: \u00b7 Herkes b\u00f6yle bir s\u00fcre\u00e7ten ge\u00e7ebilir.", "Bu, bir zay\u0131fl\u0131k de\u011fil durumu kabul edin.", "Ama iki haftadan uzun s\u00fcrerse profesyonel destek almaktan ka\u00e7\u0131nmay\u0131n.", "\u00b7 \u0130yi hissettiren her t\u00fcrl\u00fc etkinli\u011fe kat\u0131l\u0131n.", "\u00b7 Geri d\u00f6n\u00fc\u015f\u00fc g\u00fc\u00e7 olan kararlar vermeyin.", "\u00b7 Yaln\u0131z kalmamaya \u00f6zen g\u00f6sterin, sevdi\u011finiz ki\u015filerle s\u00fcrekli ileti\u015fim halinde olun.", "\u00b7 \u0130lgi alanlar\u0131n\u0131z\u0131 artt\u0131r\u0131n.", "\u00b7 Olumsuz d\u00fc\u015f\u00fcncelerinizin fark\u0131na varmaya ve o yap\u0131y\u0131 de\u011fi\u015ftirmeye \u00e7al\u0131\u015f\u0131n.", "\u00b7 Duygular\u0131n\u0131z\u0131 yak\u0131nlar\u0131n\u0131zla payla\u015f\u0131n.", "\u00b7 Sporla u\u011fra\u015f\u0131n ve uykunuzu d\u00fczene sokun.", "\u00b7 Hayat\u0131n\u0131zda olumlu de\u011fi\u015fiklikler yapt\u0131\u011f\u0131n\u0131z halde ruh halinizde herhangi bir iyile\u015fme g\u00f6rm\u00fcyorsan\u0131z mutlaka bir uzmandan destek al\u0131n.", "\u00b7 G\u00fcne\u015ften olabildi\u011fince yararlan\u0131n.", "\u00d6zellikle g\u00fcne\u015fli g\u00fcnlerde park, bah\u00e7e ve deniz k\u0131y\u0131lar\u0131n\u0131n tad\u0131n\u0131 \u00e7\u0131kar\u0131n."]}