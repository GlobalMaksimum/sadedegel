{"sentences": ["\u00d6ncelikle \u015funu belirtmek isterim ki hayvan sever bir insan\u0131m (Maalesef \u00fclkemizde bu t\u00fcr yaz\u0131lar yazarken \u00f6nden bir alt yaz\u0131 ge\u00e7mek gerekiyor.", "'Hay\u0131r onunla ki\u015fisel bir meselem yok' Hay\u0131r, hi\u00e7 kimseyi k\u0131skanm\u0131yorum' gibi.", "Hayvanlar\u0131 \u00e7ocuklardan, sizin \u00e7ocuklar\u0131n\u0131zdan; daha \u00e7ok sevdi\u011fimi ve onlar i\u00e7in \u00fcz\u00fcld\u00fc\u011f\u00fcm\u00fc belirtmek isterim.", "En az\u0131ndan hayvanlar\u0131 t\u0131pk\u0131 \u00e7ocuklar\u0131n\u0131za yapt\u0131\u011f\u0131m gibi sizin g\u00f6rmedi\u011finiz anlarda tartaklay\u0131p, a\u011flatm\u0131yorum.", "Ayr\u0131ca \u00e7ocuklarla ilgili tek meselem u\u00e7aklarda a\u011flamalar\u0131, g\u00fcr\u00fclt\u00fc yapmalar\u0131 ve bana ait olan kaliteli ya\u015fam dakikalar\u0131m\u0131 sorgusuz sualsiz gasp etmeleri.", "Yoksa dilsiz, g\u00f6zleriyle ileti\u015fim kuran ve kaka yapmayan \u00e7ocuklarla da bir meselem yok.", "Hayvan sevgisinin a\u015f\u0131r\u0131 yo\u011fun oldu\u011fu bir evde b\u00fcy\u00fcd\u00fcm.", "Annem sa\u011f olsun bizi bu konuda utand\u0131rmak i\u00e7in elinden gelen her \u015feyi yapard\u0131.", "Kendi k\u00f6peklerimiz yetmedi\u011fi gibi sokakta g\u00f6rd\u00fc\u011f\u00fcm\u00fcz\u00fc sahipli ya da sahipsiz di\u011fer k\u00f6peklere de bize g\u00f6steremedi\u011fi kadar yo\u011fun bir \u00f6p\u00fcc\u00fck \u015fiddetiyle sevgi olay\u0131na giri\u015firdi.", "Koskoca bir kad\u0131n\u0131n \u0131sl\u0131klar ve \u00f6p\u00fcc\u00fcklerle koca k\u00f6peklerle yuvarland\u0131\u011f\u0131 utan\u00e7 dakikalar\u0131na epeyce \u015fahit oldum.", "Kedilerle pek ha\u015f\u0131r ne\u015fir de\u011filimdir \u00e7\u00fcnk\u00fc alerjim var ama k\u00f6peklere bay\u0131l\u0131yorum.", "Ama son d\u00f6nemde geldi\u011fim \u015fu noktada az \u00f6nce bahsetti\u011fim o bir \u015firkette 4600 i\u015f g\u00fcn\u00fcn\u00fc doldurduktan sonra emekli olup saracak mevzu bulamay\u0131p hayvan haklar\u0131 konusuna giri\u015fen menopoz kad\u0131nlar y\u00fcz\u00fcnden hayvanlardan da so\u011fumak \u00fczereyim.", "Yetti art\u0131k.", "Sahipleri taraf\u0131ndan terk edilmi\u015f ve yeni yuva arayan k\u00f6peklere, kedilere al\u0131\u015ft\u0131m.", "Hatta arada bir \u00e7akt\u0131rmadan bak\u0131p, 'Alsam m\u0131 acaba \u015fu ku\u00e7uyu?", "Dur \u015fimdilik bo\u015f ver' diye d\u00fc\u015f\u00fcnm\u00fcyor da de\u011filim.", "Ama tabii hemen bir doz a\u015f\u0131m\u0131 da ya\u015fand\u0131 bu konuyla ilgili.", "\u015eimdi nerede k\u00fc\u00e7\u00fck avu\u00e7 i\u00e7i kadar bir kedi yavrusu bulan an\u0131nda facebook'a foto\u011fraf\u0131n\u0131 day\u0131yor.", "'Bu minik yavruyu evlat edinmek istemez misiniz?", "' diye.", "Hay\u0131r, istemiyorum.", "Bi zahmet sen de rahat b\u0131rak hayvan\u0131, \u00e7ok istiyorsan sokakta bak.", "Hadi bunu da ge\u00e7elim.", "Art\u0131k normal tek par\u00e7a hayvan foto\u011fraflar\u0131 yetmezmi\u015f gibi, nerede yaral\u0131, ka\u015f\u0131nt\u0131l\u0131, uyuz hayvan foto\u011fraf\u0131 var onlar\u0131 da dayamaya ba\u015flad\u0131lar.", "Ge\u00e7en g\u00fcn domuz bacon'\u0131mla kahvalt\u0131 yap\u0131yorum, nereden d\u00fc\u015ft\u00fcyse sayfama d\u00fc\u015fm\u00fc\u015f bir k\u00f6pek foto\u011fraf\u0131 g\u00f6rd\u00fcm, ak\u0131l almaz bir \u015fey.", "Yemin ediyorum k\u00f6pe\u011fin sa\u011f yar\u0131s\u0131 yok.", "Yani Tarantino filmlerinde bile b\u00f6yle bir sahneyle kar\u015f\u0131la\u015fmak imkans\u0131z.", "\u015eimdi ben sabah kahvalt\u0131 saatim i\u00e7inde b\u00f6yle bir k\u00f6pek foto\u011fraf\u0131 g\u00f6rmek zorunda m\u0131y\u0131m?", "G\u00f6rd\u00fcm diyelim bunun bana ya da o hayvana nas\u0131l bir yarar\u0131 olacak?", "Ben a\u00e7\u0131k\u00e7as\u0131 bu foto\u011fraflar payla\u015fan insanlar\u0131n i\u00e7ten i\u00e7e bundan sadist\u00e7e bir zevk ald\u0131\u011f\u0131n\u0131 d\u00fc\u015f\u00fcn\u00fcyorum.", "\u00c7\u00fcnk\u00fc hi\u00e7 kimse bu tarz foto\u011fraflar\u0131 payla\u015fmak istemez.", "\u00c7ok iyi bir insansa e\u011fer elinden geldi\u011fi kadar onu iyile\u015ftirmeye \u00e7al\u0131\u015f\u0131r, ba\u015f\u0131nda bekler, yard\u0131mc\u0131 olur ama o duruma d\u00fc\u015fm\u00fc\u015f bir hayvan foto\u011fraf\u0131yla \u00e7\u0131k\u0131p ortaya d\u00f6k\u00fclmez.", "Hayvan foto\u011fraflar\u0131n\u0131n alt\u0131nda ki yorumlar\u0131 okumaya ba\u015flamam bu konunun \u00e7\u0131lg\u0131n bir vaka oldu\u011funu anlamama yetti de artt\u0131.", "O kad\u0131nlar\u0131n baz\u0131lar\u0131 Gestapo subay\u0131 gibi.", "Ne beddualar, ne k\u00fcf\u00fcrler, ne hakaretler.", "Delirmi\u015fler.", "Ger\u00e7ekten.", "S\u0131rf onlarla ayn\u0131 mant\u0131\u011f\u0131 payla\u015fmamak ad\u0131na hayvan sevgimi ertelemeye karar verdim.", "\u0130nsafs\u0131z bir insan olsam gidip pet shop'tan bir k\u00f6pek al\u0131p, terk edip, sonra da arkamdan a\u011flayan k\u00f6pe\u011fin foto\u011fraf\u0131n\u0131 yorumlar\u0131n\u0131n alt\u0131na koymak istiyorum.", "'Beni bu hale siz getirdiniz' diye.", "Her g\u00fcne yeni bir kedi foto\u011fraf\u0131 kampanyas\u0131 da bitmek t\u00fckenmek bilmeden devam ediyor.", "Uyuyan,z\u0131playan kedi foto\u011fraflar\u0131 g\u00f6rmekten de \u00e7ok s\u0131k\u0131ld\u0131m.", "Tamam, ne kadar tatl\u0131 kedin var da bana ne.", "Ya da sen s\u0131k\u0131lm\u0131yor musun uyuyan kedini s\u00fcrekli foto\u011fraflay\u0131p burnumuza sokmaktan.", "Hepsi ayn\u0131 kedi gibi gelmeye ba\u015flad\u0131lar art\u0131k bana.", "Sadece renkleri de\u011fi\u015fik, uyuyan kediler.", "\u00c7ok s\u0131k\u0131ld\u0131m.", "Dozunda hayvan severlere hi\u00e7 itiraz\u0131m yok.", "\u00c7ok da y\u00fcce g\u00f6n\u00fcll\u00fc buluyorum bu insanlar\u0131.", "Kendilerini adas\u0131nlar, hayat kurtarmaya devam etsinler.", "Ama hayat kurtaraca\u011f\u0131z diye benim hayat\u0131m\u0131 da karartmas\u0131nlar.", "M\u00fcsaade ederlerse e\u011fer o \u00e7irkin foto\u011fraflar\u0131 g\u00f6rmeden bireysel pasif hayvan sevgime devam etmek istiyorum.", "Belki ileride ben de bir k\u00f6pek babas\u0131 olaca\u011f\u0131m, en az\u0131ndan a\u015f\u0131r\u0131l\u0131klar\u0131yla bu ihtimali yok etmesinler."]}