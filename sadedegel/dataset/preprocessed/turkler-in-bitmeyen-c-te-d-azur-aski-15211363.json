{"sentences": ["T\u00fcrkler\u2019in bitmeyen C\u00f4te d\u2019Azur a\u015fk\u0131 3 Temmuz 2010 PAYLA\u015e Yorum yaz A Nice Havaalan\u0131\u2019na girdi\u011fim anda T\u00fcrkler\u2019in Cote d\u2019Azur a\u015fk\u0131n\u0131n asla bitmeyece\u011fini bir kez daha anl\u0131yorum.", "Hen\u00fcz a\u00e7\u0131lmam\u0131\u015f THY kontuar\u0131n\u0131n \u00f6n\u00fcnde uzun mu uzun bir kuyruk.", "S\u0131rada bekleyen b\u00fct\u00fcn kad\u0131nlar\u0131n elinde en az iki has\u0131r \u015fapka var ve b\u00fct\u00fcn adamlar be\u015f-alt\u0131 bavulun k\u00fc\u00e7\u00fck bir da\u011f olu\u015fturdu\u011fu arabalar\u0131 s\u0131k\u0131nt\u0131l\u0131 s\u0131k\u0131nt\u0131l\u0131 iteliyor.", "Herkes bir a\u011f\u0131zdan konu\u015fuyor.", "Yolcular\u0131n \u00e7o\u011funun tan\u0131\u015f oldu\u011fu, birbirlerine tak\u0131lmalar\u0131ndan ve sohbetlerine e\u015flik eden kahkahalardan belli.", "Bir s\u00fcre sonra yeni yolcular\u0131n gelmesiyle iyiden iyiye uzayan kuyruk, ciddi barikat olu\u015fturan bavullar\u0131 a\u015famad\u0131\u011f\u0131ndan mecburen \u00e7atalla\u015f\u0131yor.", "Bir ucu kerli ferli Dubai yolcular\u0131n\u0131n di\u011fer ucu Seul\u2019a d\u00f6nmek i\u00e7in bekle\u015fen ufarak Korelilerin aras\u0131na kar\u0131\u015f\u0131yor.", "Konu\u015fmalara kulak kabartt\u0131\u011f\u0131mda kalabal\u0131k bir arkada\u015f grubunun haftasonunu St. Tropez\u2019de ge\u00e7irdi\u011fini anl\u0131yorum.", "Grubun d\u0131\u015f\u0131nda kalan ve tekneden indikleri k\u0131yafetlerinden belli olan nispeten k\u00fc\u00e7\u00fck bir az\u0131nl\u0131k daha var.", "Bir de yazl\u0131k evleri orada olan ve \u00f6nemli toplant\u0131lar i\u00e7in T\u00fcrkiye\u2019ye d\u00f6nen bir-iki i\u015fadam\u0131.", "\u0130\u00e7imden \u2018hali vakti yerinde T\u00fcrkler\u2019in \u015fa\u015fmaz ka\u00e7amak yaz program\u0131 ba\u015flad\u0131\u2019 diye d\u00fc\u015f\u00fcn\u00fcyorum.", "\u00d6yle ya, bu k\u00fc\u00e7\u00fck az\u0131nl\u0131k hemen her may\u0131s festivalle \u015fenlenen Cannes ve Formula\u2019yla inleyen Monte Carlo\u2019ya gider.", "Hazirandan temmuz ortas\u0131na kadar da St. Tropez\u2019ye.", "Temmuzun ikinci yar\u0131s\u0131 H\u0131rvatistan k\u0131y\u0131lar\u0131na, sonu Yunan Adalar\u0131\u2019na ayr\u0131l\u0131r.", "Kalan g\u00fcnlerde de T\u00fcrkiye\u2019de kal\u0131n\u0131r.", "G\u00f6cek\u2019ten Ayval\u0131k\u2019a uzanan \u015feritte bir yerde.", "Do\u011frusunu isterseniz hi\u00e7 de fena program say\u0131lmaz hani.", "Kim ne derse desin gezme l\u00fcks\u00fc olan T\u00fcrkler pek \u00e7ok \u00fclke vatanda\u015f\u0131ndan \u00e7ok daha fazla keyiflerine d\u00fc\u015fk\u00fcnler.", "Ne moda ne de\u011fil yakinen izledikleri, y\u00fckseli\u015fe ge\u00e7en ve g\u00f6zden d\u00fc\u015fen b\u00fct\u00fcn adresleri ezbere bildikleri de malum.", "Bu yaz acep nereye gitsek, diye d\u00fc\u015f\u00fcnen yabanc\u0131lar g\u00f6n\u00fcl rahatl\u0131\u011f\u0131yla bizimkilerin pe\u015fine tak\u0131labilir asl\u0131nda.", "\u0130nsan \u0130ngiliz\u2019in pe\u015fine tak\u0131lmaya kalksa, alimallah kendini ot incelemek i\u00e7in da\u011fda, ku\u015f g\u00f6zlemek i\u00e7in ovada, arkeoloji kaz\u0131lar\u0131 i\u00e7in \u015eam\u2019da bulabilir.", "Akl\u0131na esip de Frans\u0131z\u2019\u0131n pe\u015finden gitse, koca yaz\u0131 gitti\u011fi \u00fclkenin hangisi oldu\u011funu ancak hediyelik e\u015fya d\u00fckkanlar\u0131ndan \u00e7\u0131karabilece\u011fi t\u0131pk\u0131bas\u0131m tatil k\u00f6ylerinde ge\u00e7irebilir.", "\u0130talyan\u2019la \u0130spanyol etse etse seni kendi \u00fclkesine davet eder.", "Yunanl\u0131 desen, denize sadece Ege\u2019de girer.", "\u2018Orta s\u0131n\u0131f Amerikal\u0131 yaz\u0131 bah\u00e7esinde \u0131zgara yaparak, \u0130srailli kumar oynayarak Arap al\u0131\u015fveri\u015fte ge\u00e7irir\u2019 diye koca bir liste yapmak m\u00fcmk\u00fcn ama benim derdim o de\u011fil.", "Laf\u0131 C\u00e2te d\u2019Azur\u2019e getirmek istiyorum.", "C\u00c2TE D\u2019AZUR\u2019\u00dcN G\u0130ZL\u0130 ADRESLER\u0130 Yaz aylar\u0131nda t\u0131pk\u0131 b\u00fct\u00fcn sahiller gibi h\u0131ncah\u0131n\u00e7 dolmas\u0131 gibi bir eksisi olsa da, C\u00e2te d\u2019Azur \u00f6zellikle de gizli sakl\u0131 adresleriyle hala gidilesi bir yer.", "Ama dedi\u011fim gibi gizli sakl\u0131 adresleri bilmek ko\u015fuluyla.", "Fransa\u2019n\u0131n \u0130talya s\u0131n\u0131r\u0131ndan \u0130spanya s\u0131n\u0131r\u0131na kadar uzanan bu sahil \u015feridinin bir ba\u015fka \u00f6zelli\u011fi de Frans\u0131zlar da dahil b\u00f6lgeye g\u00f6n\u00fcl veren herkesin farkl\u0131 farkl\u0131 kasabalar\u0131 oralar\u0131n en iyisi ilan etmesi, geri kalanlara da hafiften dudak b\u00fckmesi.", "Ben de ayn\u0131 illetten nasiplenmi\u015f olmal\u0131y\u0131m ki, kendimce takt\u0131\u011f\u0131m ve s\u00f6kt\u00fc\u011f\u00fcm y\u0131ld\u0131zlar\u0131m var.", "Monte Carlo da dahil olmak \u00fczere \u0130talya s\u0131n\u0131r\u0131na kadar olan b\u00fct\u00fcn kasabalar\u0131n m\u00fcmk\u00fcnse ayak bas\u0131lmamas\u0131, bas\u0131l\u0131rsa da fazla oyalanmadan \u00e7ekilip gidilmesi yerler oldu\u011funu d\u00fc\u015f\u00fcn\u00fcyorum mesela.", "\u00c7ok insan\u0131n dudak b\u00fckt\u00fc\u011f\u00fc Nice\u2019i seviyor, Cannes\u2019dan fazla hazzetmiyorum.", "Port Grimaud gibi Venedik taklidi o garabet kasabada iki g\u00fcn ge\u00e7irmek zorunda kalsam akl\u0131m\u0131 oynat\u0131r\u0131m.", "St. Rafael ile Frejus\u2019e \u2018eh i\u015fte\u2019 derken Antibes\u2019e bay\u0131l\u0131yorum mesela.", "Ama iki yer var ki, onlara bay\u0131lmakla kalm\u0131yor, bitiyorum.", "Bitti\u011fim yerlerin ba\u015f\u0131nda Cap d\u2019Antibes geliyor.", "Kalmak i\u00e7in de\u011fil ama.", "Dola\u015fmak, bak\u0131nmak, d\u00fcnya zenginleri nas\u0131l ya\u015f\u0131yor diye \u015fa\u015f\u0131rmak, y\u00fcksek duvarlar\u0131n arkas\u0131ndaki evlerin bah\u00e7elerine g\u00f6z at\u0131p gerisini hayal etme oyunu oynamak, s\u0131k\u0131l\u0131nca da Eden Roc\u2019un harika bah\u00e7esinde g\u00fcnbat\u0131m\u0131na kar\u015f\u0131 bir kadeh i\u00e7ip kocalar\u0131 \u00e7oktan toprak olmu\u015f bin ya\u015f\u0131ndaki Amerikal\u0131 kad\u0131nlar\u0131n, beyaz keten tak\u0131mlar \u00e7ekmi\u015f, bronz tenli, porselen di\u015fli ya\u015flar\u0131 kemale ermi\u015f jigololar\u0131n kollar\u0131na as\u0131larak gezinmelerini izlemek i\u00e7in mesela.", "\u0130kinci adresimse St. Tropez yak\u0131nlar\u0131ndaki Ramatuelle.", "Oradan ge\u00e7ip gidilmeyecek ama.", "Kal\u0131nacak, ya\u015fanacak, tad\u0131 \u00e7\u0131kar\u0131lacak.", "BB SAYES\u0130NDE DO\u011eAN ST.", "TROPEZ Bir de elbett St. Tropez var.", "Yani Brigitte Bardot\u2019nun kasabas\u0131.", "BB olmasa St. Tropez bu g\u00fcn nas\u0131l bir yer olurdu bilinmez ama bu k\u00fc\u00e7\u00fck Akdeniz kasabas\u0131n\u0131n efsanesinin onun sayesinde do\u011fdu\u011fu kesin.", "Ad\u0131 ve f\u0131rt\u0131nal\u0131 a\u015fklar\u0131 bu kasabayla o kadar \u00f6zde\u015f ki, belediye aktristin St. Tropez\u2019ye ad\u0131m at\u0131\u015f\u0131n\u0131n 50.", "y\u0131l\u0131 dolay\u0131s\u0131yla b\u00fcy\u00fck bir sergi a\u00e7maya haz\u0131rlan\u0131yor.", "Serginin Ekim sonuna kadar s\u00fcrece\u011fi ve sadece burada ya\u015fayanlar\u0131n de\u011fil, d\u00fcnyadaki BB hayranlar\u0131n\u0131n da ak\u0131n\u0131na u\u011frayaca\u011f\u0131na inan\u0131l\u0131yor.", "Dolay\u0131s\u0131yla oralara kadar gidenler olursa ka\u00e7\u0131rmas\u0131nlar derim.", "Bunun d\u0131\u015f\u0131nda nerelere gitmeli peki?", "Elbette plajlara.", "Pampelonne, 55 ve Nikki Beach gibi plajlara.", "Lices Meydan\u0131\u2019ndaki Le Bistrot\u2019ya.", "Yenilenerek y\u0131ld\u0131zlar\u0131na bir y\u0131ld\u0131z daha ekleyen Byblos\u2019a.", "Bu yaz a\u00e7\u0131lan ve kasaban\u0131n g\u00f6be\u011findeki \u00fcnl\u00fc Lices Meydan\u0131\u2019na iki ad\u0131m mesafede olmas\u0131na ra\u011fmen \u2018sakl\u0131 cennet\u2019 diye adland\u0131r\u0131lan Le Muse Oteli\u2019ne.", "Sakin bir yemek i\u00e7in bin y\u0131ll\u0131k Le Bastide\u2019e.", "\u00c7evresindeki villalarda \u00fcnl\u00fc \u00fcns\u00fcz, i\u00e7lerinde T\u00fcrkler\u2019in de oldu\u011funa kal\u0131b\u0131m\u0131 basaca\u011f\u0131m, ka\u00e7ak zenginlerin konaklad\u0131\u011f\u0131 La Reserve\u2019e.", "Buralarda illa konaklanacak diye bir kural yok elbette.", "Kasaban\u0131n i\u00e7inde makul fiyatlara konaklan\u0131labilecek y\u00fczlerce k\u00fc\u00e7\u00fck otel var.", "Ayr\u0131ca St. Maxim gibi civar k\u00f6ylere de gidebilir, kendi sakl\u0131 adreslerinizi bulabilirsiniz."]}