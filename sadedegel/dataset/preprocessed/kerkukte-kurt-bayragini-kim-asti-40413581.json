{"sentences": ["Kerk\u00fck\u2019te K\u00fcrt bayra\u011f\u0131n\u0131 kim ast\u0131?", "1 Nisan 2017 PAYLA\u015e Yorum yaz A \u015e\u0130MD\u0130 de nur topu gibi Kerk\u00fck\u2019teki bayrak krizi \u00e7\u0131kt\u0131 ba\u015f\u0131m\u0131za.", "Malum; Kerk\u00fck\u2019teki \u0130l Meclisi\u2019nde K\u00fcrtler, buradaki resmi dairelere Irak bayra\u011f\u0131n\u0131n yan\u0131nda bir de Irak K\u00fcrt B\u00f6lgesel Y\u00f6netimi\u2019nin (IKBY) bayra\u011f\u0131n\u0131n as\u0131lmas\u0131na karar verdiler.", "Ve tabii k\u0131z\u0131lca k\u0131yamet koptu.", "KARARIN ARKASINDA BARZAN\u0130 YOK \u00d6NCE akla ilk gelen soruyla ba\u015flayal\u0131m: Bu karar\u0131n arkas\u0131nda kim var?", "Irak\u2019taki kaynaklar\u0131ma g\u00f6re, arkas\u0131nda san\u0131ld\u0131\u011f\u0131 gibi IKBY Ba\u015fkan\u0131 Mesud Barzani yok.", "Olay\u0131n arka plan\u0131 \u015f\u00f6yle: Kerk\u00fck Valisi Necmeddin Kerim, bir K\u00fcrt.", "Ve eski Irak Cumhurba\u015fkan\u0131 Celal Talabani\u2019nin K\u00fcrdistan Yurtseverler Birli\u011fi (KYB) Partisi\u2019nin \u00fcyesi.", "Zaten KYB, Kerk\u00fck\u2019te as\u0131l hakim olan K\u00fcrt partisi.", "\u0130\u015fte bu ad\u0131m da, valinin ve KYB i\u00e7indeki bir grubun inisiyatifiyle at\u0131lm\u0131\u015f.", "KYB zaten bir s\u00fcredir ikiye b\u00f6l\u00fcnm\u00fc\u015f durumda.", "\u015e\u00f6yle ki: Malum uzun y\u0131llard\u0131r Talabani ve K\u00fcrdistan Demokrat Partisi (KDP) lideri Mesud Barzani rekabet halinde.", "Son zamanlarda ise bu iki partinin yak\u0131nla\u015ft\u0131\u011f\u0131 bilgisi geliyordu.", "\u0130\u015fte KYB i\u00e7indeki bir grup da bu yak\u0131nla\u015fmay\u0131 destekliyor.", "Di\u011fer grup ise, Talabani\u2019nin iyi ili\u015fkileri oldu\u011fu bilinen \u0130ran\u2019a yakla\u015fmak istiyor.", "Bu bayrak karar\u0131n\u0131n as\u0131l hedefi de, b\u00f6l\u00fcnme tehlikesiyle kar\u015f\u0131 kar\u015f\u0131ya olan KYB\u2019yi birle\u015ftirmek gibi g\u00f6r\u00fcn\u00fcyor.", "* Bununla birlikte, perdenin arkas\u0131nda elbette \u0130ran da var.", "Tahran, zaten Irak\u2019taki n\u00fcfuzunu DEA\u015e\u2019la m\u00fccadele gerek\u00e7esiyle iyice peki\u015ftirdi.", "Kerk\u00fck\u2019\u00fcn \u0130ran s\u0131n\u0131r\u0131na yak\u0131n b\u00f6lgede de etkili.", "Hatta ge\u00e7ti\u011fimiz haftalarda Kerk\u00fck\u2019ten \u0130ran\u2019a bir petrol boru hatt\u0131 \u00e7ekmek i\u00e7in hem Ba\u011fdat h\u00fck\u00fcmeti hem KYB ile anla\u015ft\u0131.", "Bunun \u00fczerine Talabani\u2019ye ba\u011fl\u0131 Pe\u015fmerge, Kerk\u00fck\u2019teki petrol kuyular\u0131n\u0131 i\u015fgal etti.", "K\u0131sacas\u0131 \u0130ran, KYB \u00fczerinden Kerk\u00fck\u2019teki etkisini artt\u0131rma derdinde.", "Bayrak karar\u0131yla da ellerini ovu\u015fturdu\u011fu kesin.", "Ayn\u0131 \u015fekilde Kerk\u00fck valisinin ve KYB\u2019nin de, \u0130ran\u2019la ili\u015fkilerini geli\u015ftirmek istedi\u011fi a\u015fikar.", "KERK\u00dcK \u015eU AN NE DURUMDA?", "BUNUNLA birlikte Kerk\u00fck\u2019te PKK da bir s\u00fcredir g\u00fc\u00e7lendi.", "Buradaki say\u0131lar\u0131 art\u0131k 100\u2019lerle ifade ediliyor.", "Ki PKK bunu, hep iyi ili\u015fkileri olagelmi\u015f Talabani\u2019nin partisinin kendisine alan a\u00e7mas\u0131na bor\u00e7lu.", "Bayrak ad\u0131m\u0131n\u0131 PKK\u2019n\u0131n da te\u015fvik etti\u011fi su g\u00f6t\u00fcrmez.", "Bu ad\u0131m\u0131n at\u0131labilmesinin bir di\u011fer sebebi de, Kerk\u00fck\u2019\u00fcn stat\u00fcs\u00fc.", "2005\u2019te yaz\u0131lan Irak Anayasas\u0131\u2019n\u0131n 140.", "maddesine g\u00f6re, Kerk\u00fck \u201ctart\u0131\u015fmal\u0131 b\u00f6lge\u201d.", "Nihai stat\u00fcs\u00fc de referandumla belirlenecek.", "Ancak Irak\u2019taki \u00e7alkant\u0131lar ve Ba\u011fdat-Erbil gerilimi nedeniyle, bu referandum bir t\u00fcrl\u00fc yap\u0131lamad\u0131.", "Kerk\u00fck\u2019\u00fcn bu ba\u015f\u0131 bo\u015f, belirsiz hali de bu t\u00fcr geli\u015fmelere alan a\u00e7\u0131yor.", "* Peki bayrak krizi \u015fu an ne durumda?", "IKBY bayra\u011f\u0131 \u015fu anda kamu binalar\u0131nda as\u0131l\u0131.", "Olur da yasal bir s\u00fcre\u00e7 ba\u015flamazsa, b\u00f6yle kalmaya da devam edecek gibi.", "Irak\u2019taki kaynaklar\u0131m, sahada tansiyonun da had safhada oldu\u011funu s\u00f6yl\u00fcyor.", "Hakeza evvelsi g\u00fcn karar\u0131 protesto eden T\u00fcrkmenlerin \u00fcst\u00fcne K\u00fcrt gen\u00e7lerin araba s\u00fcrd\u00fc\u011f\u00fc bas\u0131na yans\u0131d\u0131.", "Araplar ve T\u00fcrkmenler de Meclis\u2019i boykot etmeye devam ediyorlar.", "Ki bu da, K\u00fcrtlere \u00e7o\u011funlukta olduklar\u0131 Meclis\u2019te istedikleri karar\u0131 \u00e7\u0131kartma imk\u00e2n\u0131 veriyor.", "ANKARA BARZAN\u0130 \u0130LE G\u00d6R\u00dc\u015eT\u00dc PEK\u0130 bayrak krizine tepkiler nas\u0131l?", "KYB\u2019nin yan\u0131 s\u0131ra Barzani\u2019nin partisi KDP de bu geli\u015fmeyi an\u0131nda kutlad\u0131.", "Hem de T\u00fcrkiye ile ya\u015fad\u0131\u011f\u0131 balay\u0131n\u0131 riske atarak.", "Neticede K\u00fcrt milliyet\u00e7ili\u011finin en \u00f6nemli sembol\u00fc olan bayra\u011f\u0131n as\u0131lmas\u0131na, her \u015feyden \u00f6nce taban\u0131n\u0131 kaybetmemek i\u00e7in destek vermesi do\u011fal.", "Ancak Barzani elini daha da y\u00fckseltti.", "Bu geli\u015fmenin hemen akabinde \u201cyak\u0131nda ba\u011f\u0131ms\u0131zl\u0131k referandumu yapaca\u011f\u0131z\u201d a\u00e7\u0131klamas\u0131 yapt\u0131.", "Belli ki bu r\u00fczg\u00e2r\u0131 arkas\u0131na alarak kendi taban\u0131n\u0131 g\u00fc\u00e7lendirmeye ve di\u011fer K\u00fcrt partilerin \u00f6n\u00fcne ge\u00e7meye \u00e7al\u0131\u015f\u0131yor.", "T\u00fcrkiye ve Birle\u015fmi\u015f Milletler d\u0131\u015f\u0131nda ise hen\u00fcz a\u00e7\u0131klama yapan yok.", "Ki ABD buna dahil.", "* Ankara ise KDP ile ilk temas\u0131 sa\u011flad\u0131.", "Kaynaklar\u0131ma g\u00f6re g\u00f6r\u00fc\u015fmede T\u00fcrkiye \u2013resmi a\u00e7\u0131klamas\u0131ndaki gibi- bu geli\u015fmeden rahats\u0131z oldu\u011funu dile getirdi.", "Yine de ili\u015fkilerde bir s\u0131k\u0131nt\u0131 yok.", "Ancak Ankara geli\u015fmeleri yak\u0131ndan takip edecek.", "Bununla birlikte \u00e7\u00f6z\u00fcm\u00fcn \u201cbayra\u011fa kar\u015f\u0131 bayrak\u201d olmad\u0131\u011f\u0131 g\u00f6r\u00fc\u015f\u00fcnde.", "Yani K\u00fcrt bayra\u011f\u0131na kar\u015f\u0131 T\u00fcrkmen ya da Arap bayra\u011f\u0131 \u00e7ekmenin, i\u015fleri daha da k\u00f6t\u00fcle\u015ftirece\u011fini d\u00fc\u015f\u00fcn\u00fcyor.", "\u00c7\u00f6z\u00fcm olarak, bayra\u011f\u0131n indirilmesi g\u00f6r\u00fcl\u00fcyor.", "Ba\u011fdat ise elbette \u00e7ok tepkili.", "An\u0131nda bu ad\u0131m\u0131n yasalara ayk\u0131r\u0131 oldu\u011funu a\u00e7\u0131klad\u0131.", "Zaten bu krizin as\u0131l ekseni de bu.", "DEA\u015e-sonras\u0131 Irak\u2019ta as\u0131l hesapla\u015fman\u0131n Araplar ve K\u00fcrtler aras\u0131nda olaca\u011f\u0131n\u0131 g\u00f6zler \u00f6n\u00fcne serdi.", "Maalesef daha yeni ba\u015fl\u0131yoruz."]}