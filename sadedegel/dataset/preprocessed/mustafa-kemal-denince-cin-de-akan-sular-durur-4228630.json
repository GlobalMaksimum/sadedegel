{"sentences": ["Mustafa Kemal denince \u00c7in\u2019de akan sular durur 10 Nisan 2006 PAYLA\u015e Yorum yaz A \u00c7in Halk Cumhuriyeti\u2019nin Ankara B\u00fcy\u00fckel\u00e7isi Song Aiguo bence \u00c7inli de\u011fil, kendini \u00c7inli sanan bir T\u00fcrk.", "Bir \u00c7inli bu kadar g\u00fczel T\u00fcrk\u00e7e konu\u015fabilir mi, bu kadar iyi T\u00fcrk\u00e7e yazabilir mi?", "\"Hava atmak\", \"Gaza gelmek\" gibi kelimeleri nas\u0131l bilebilir?", "Atat\u00fcrk\u2019\u00fc, Nutuk\u2019u, devrimleri ezbere nas\u0131l anlatabilir?", "Siz hi\u00e7 \"\u015eu \u00c7\u0131lg\u0131n T\u00fcrkler\"i okuyan bir \u00c7inli tan\u0131yor musunuz?", "Sadece o mu, \u015fu anda Pekin\u2019de olan e\u015fi Wang Jin ile biricik o\u011flu Song Sia da aynen \u00f6yle.", "Asl\u0131nda ona \"Song Bey\" diye seslenmeliyiz.", "B\u00fcy\u00fck salona ge\u00e7ip uzun uzun sohbet ettik Song Bey\u2019le.", "O arada \u00f6\u011frendim ki B\u00fcy\u00fckel\u00e7i, \u00c7in keman\u0131 olarak bilinen \"Erhu\"nun yaman bir ustas\u0131.", "Erhu, yakla\u015f\u0131k 80 santim uzunlu\u011funda bir sap, iki tel, \u00e7ay barda\u011f\u0131 \u015feklindeki g\u00f6vde ve at k\u0131llar\u0131ndan yap\u0131lan yaydan olu\u015fuyor.", "\u00c7inlilerin \"Yemeklerle beslenmek ila\u00e7larla beslenmekten iyidir\" diye bir atas\u00f6z\u00fc var.", "Song Bey de bize bunu harfi harfine uygulad\u0131.", "\"Rezidansta b\u00f6yle bir ikram\u0131 ilk kez size sunuyorum\" diyerek.", "Ger\u00e7ekten muhte\u015fem ve y\u00fczde y\u00fcz \u00c7in sofras\u0131nda, kelebek bi\u00e7iminde kesilmi\u015f f\u00fcme somon ve denizanas\u0131 kabu\u011fundan olu\u015fan ord\u00f6vrle ba\u015flad\u0131k yeme\u011fe.", "Ard\u0131ndan bal\u0131k k\u00f6ftesi \u00e7orbas\u0131, buharda karides, tatl\u0131 ek\u015fi levrek bal\u0131\u011f\u0131, be\u015f \u00e7e\u015fit sebzeli dana eti, sarm\u0131sakl\u0131 fasulye, \u00c7in mant\u0131s\u0131 ve son olarak da yap\u0131\u015fkan pirin\u00e7ten yap\u0131lan inci su\u015fi tatl\u0131s\u0131 geldi.", "Onlar\u0131n da ard\u0131ndan kar\u0131\u015f\u0131k meyve ve nihayet ye\u015fil \u00e7ay.", "Sonra acele \u0130stanbul\u2019a d\u00f6n\u00fc\u015f, bilgisayar\u0131n ba\u015f\u0131na ge\u00e7i\u015f ve bu s\u00f6yle\u015fiyi yaz\u0131\u015f.", "S\u00f6zlerimi bir \u00c7in atas\u00f6z\u00fcyle ba\u011flayay\u0131m: \"Tanr\u0131m, de\u011fi\u015febilecek \u015feyleri de\u011fi\u015ftirebilmem i\u00e7in bana g\u00fc\u00e7 ver.", "De\u011fi\u015femeyecek \u015feyleri kabullenmem i\u00e7in sab\u0131r ver.", "Bu ikisini birbirinden ay\u0131rt etmek i\u00e7in ak\u0131l ver\".", "Taksi \u015fof\u00f6rlerinden garsonlara, d\u00f6nercilere kadar herkes \u00c7ince \u00f6\u011frendi, T\u00fcrkiye \u00c7inli turistlerle dolup ta\u015facak diye.", "Y\u0131llar ge\u00e7ti, ne gelen var, ne giden.", "- T\u00fcrkiye ile 2000\u2019de imzalanan turizm anla\u015fmas\u0131ndan sonra vatanda\u015flar\u0131m\u0131z, T\u00fcrkiye\u2019ye s\u0131kl\u0131kla gelmeye ba\u015flad\u0131.", "2003\u2019te T\u00fcrkiye\u2019ye gelen \u00c7inlilerin say\u0131s\u0131 30 bin civar\u0131ndayd\u0131.", "2004 y\u0131l\u0131nda 35 bin oldu, ge\u00e7en sene ise 80 bini ge\u00e7ti.", "Bunu biz de kafi g\u00f6rm\u00fcyoruz, rakamlar k\u0131sa zamanda \u00e7ok daha artacak.", "T\u00fcrkiye\u2019de ki\u015fi ba\u015f\u0131na d\u00fc\u015fen milli gelir 5 bin oldu, bizde ise 1700 dolar civar\u0131nda.", "Demek ki T\u00fcrkiye \u00c7inliler i\u00e7in o kadar ucuz bir \u00fclke de\u011fil.", "Biz Avrupal\u0131lar gibi d\u0131\u015f seyahatlerimizi y\u0131llar, aylar \u00f6ncesinden planlayam\u0131yoruz.", "Erken rezervasyon yapt\u0131rma imkan\u0131 olmad\u0131\u011f\u0131 i\u00e7in, \u00c7inli turistin konaklama \u00fccreti Avrupal\u0131dan daha y\u00fcksek oluyor.", "Ayr\u0131ca T\u00fcrkiye\u2019nin turistik ve k\u00fclt\u00fcrel tan\u0131t\u0131m\u0131n\u0131n \u00c7in\u2019de daha geni\u015f yap\u0131lmas\u0131 \u015fart.", "\u00c7inli \u0130stanbul\u2019u bilir, An\u0131tkabir orada oldu\u011fu i\u00e7in Ankara\u2019y\u0131 da bilir.", "Ama Ege\u2019nin incisi \u0130zmir\u2019i tan\u0131maz, turizm cenneti Antalya\u2019y\u0131 hi\u00e7 bilmez.", "\u00c7inlilerin d\u0131\u015f seyahat yapmaktan amac\u0131, denize girmek de\u011fil, k\u00fclt\u00fcr turizmi yapmakt\u0131r.", "Bu y\u00fczden, \u00f6zellikle \u0130stanbul ve \u0130zmir bizim i\u00e7in \u00e7ok cazip ama, fiyatlar pahal\u0131.", "T\u00fcrk Hava Yollar\u0131\u2019n\u0131n haftada 5 g\u00fcn olan \u015eanghay ve Pekin seferlerini her g\u00fcne \u00e7\u0131karmas\u0131 da \u00e7ok iyi oldu.", "Bildi\u011fim kadar\u0131yla bu u\u00e7aklarda yer bulmak haftalar \u00f6ncesinden bile b\u00fcy\u00fck bir mesele.", "Atat\u00fcrk\u2019\u00fcn \u00c7in\u2019de \u00f6zel bir yeri var T\u00fcrkiye\u2019yi, T\u00fcrkleri \u00e7ok iyi bilen bir yabanc\u0131 diplomat g\u00f6z\u00fcyle Pekin\u2019den Ankara nas\u0131l g\u00f6r\u00fcn\u00fcyor?", "- Halen \"\u015eu \u00c7\u0131lg\u0131n T\u00fcrkler\" roman\u0131n\u0131 okuyorum, T\u00fcrkleri ne kadar g\u00fczel anlat\u0131yor.", "Kurtulu\u015f Sava\u015f\u0131 kolay kazan\u0131lmad\u0131.", "Kahraman T\u00fcrk halk\u0131n\u0131n ba\u015f\u0131nda Mustafa Kemal gibi bir deha olmasayd\u0131 Kurtulu\u015f Sava\u015f\u0131 bu \u015fekilde kazan\u0131lamazd\u0131 bence.", "Biz Atat\u00fcrk demeyiz, Kemal deriz o b\u00fcy\u00fck dahiye.", "Mustafa Kemal, ezilen milletler i\u00e7in \u00f6rnek bir kahramand\u0131r.", "\u00c7in de 1920\u2019lerde bir aray\u0131\u015f i\u00e7indeydi.", "Biz de Kemalizm gibi bir devrim yapal\u0131m diyorduk, olamad\u0131.", "B\u00fcy\u00fck Atat\u00fcrk\u2019\u00fcn eskiden beri \u00c7in\u2019de \u00f6zel bir yeri vard\u0131r, onun ad\u0131 s\u00f6ylenince akan sular durur.", "1949\u2019da \u00c7in Halk Cumhuriyeti kuruldu, rejim de\u011fi\u015fti ama, yeni rejimin ilk ders kitab\u0131nda Mustafa Kemal\u2019in resmi ve yaz\u0131s\u0131 yine yer ald\u0131.", "T\u00fcrkiye\u2019de Atat\u00fcrk\u2019\u00fcn yeri \u00f6yle sa\u011flam ki, kimse onun yerini alamaz.", "Tecr\u00fcbeli bir \u00c7inli diplomat olarak s\u00f6yl\u00fcyorum ki, kimse T\u00fcrkiye\u2019yi Atat\u00fcrk\u2019\u00fcn \u00e7izdi\u011fi yoldan \u00e7\u0131karamaz.", "T\u00fcrkiye daima onun eserlerini ya\u015fatacak, hep onun \u00e7izdi\u011fi yoldan gidecek.", "Atat\u00fcrk, b\u00fct\u00fcn d\u00fcnya milletlerine \u00f6rnek olmu\u015f bir d\u00e1hi.", "Kesinlikle din devleti ya da ba\u015fka bir \u015fekle ge\u00e7mesi m\u00fcmk\u00fcn de\u011fil.", "Farkl\u0131 sesler olabilir ama, kimse T\u00fcrkiye\u2019yi Atat\u00fcrk \u00e7izgisinden sapt\u0131ramaz, \u00fclkeyi b\u00f6lemez.", "\u00c7in Asya\u2019n\u0131n do\u011fusunda, T\u00fcrkiye ise Asya\u2019n\u0131n bat\u0131s\u0131nda.", "Buldu\u011fumuz co\u011frafya farkl\u0131, halk\u0131n se\u00e7ti\u011fi y\u00f6netimler de tam ayn\u0131 de\u011fil.", "Buna ra\u011fmen iki dost \u00fclke olarak bar\u0131\u015f\u0131 seviyoruz, b\u00f6l\u00fcc\u00fcl\u00fc\u011fe hay\u0131r diyoruz.", "T\u00fcrk tekstilinin bizden \u00fcst\u00fcn taraflar\u0131 var Dedem rahmetli \"\u00c7inliler en sonunda b\u00fct\u00fcn d\u00fcnyay\u0131 kar\u0131ncalar gibi istila edecek\" derdi.", "- Elbette b\u00f6yle bir niyetimiz yok Yener Bey.", "Biz uyumlu bir d\u00fcnyan\u0131n meydana gelmesi i\u00e7in \u00e7al\u0131\u015f\u0131yoruz.", "Ekonomimizi di\u011fer \u00fclkelerle i\u015fbirli\u011fi yaparak kalk\u0131nd\u0131r\u0131yoruz.", "\u00c7in\u2019in ihra\u00e7 mallar\u0131n\u0131n yar\u0131s\u0131ndan fazlas\u0131 \u00e7okuluslu \u015firketlerin \u00fcr\u00fcnleridir.", "T\u00fcrkiye ile \u00f6zellikle tekstil sekt\u00f6r\u00fcnde \"kazan-kazan\" anlay\u0131\u015f\u0131yla i\u015fbirli\u011fi yapmak istiyoruz.", "\u00c7in mallar\u0131 ucuz ama, T\u00fcrk \u00fcr\u00fcnlerin \u00e7ok \u00fcst\u00fcn taraflar\u0131 var.", "D\u00fcnyaca \u00fcnl\u00fc tekstil, konfeksiyon markalar\u0131n\u0131z var.", "T\u00fcrk i\u015fadamlar\u0131 \u00c7in\u2019e gidip orada ucuz ve iyi tekstil firmalar\u0131yla birlikte \u00e7ok \u00f6nemli yat\u0131r\u0131mlar yapabilir.", "Mesela Mustafa Ko\u00e7, Atasay Kuyumculuk \u00c7in\u2019de tesisler kurdu.", "T\u00fcrk i\u015fadam\u0131 hemen kazanmak istiyor \u00c7inli i\u015fadam\u0131 ile T\u00fcrk i\u015fadam\u0131 kolay anla\u015fabilir mi dersiniz?", "- \u00c7inliler ger\u00e7ekten iyi i\u015fadamlar\u0131d\u0131r, bunu \u00c7inli oldu\u011fum i\u00e7in s\u00f6ylemiyorum, ger\u00e7ekten \u00f6yle.", "D\u00fcnyan\u0131n her k\u00f6\u015fesinde i\u015f yap\u0131yorlar, hepsi de \u00e7ok ba\u015far\u0131l\u0131.", "T\u00fcrk i\u015fadamlar\u0131 da \u00e7ok yaman, onun i\u00e7in iki \u00fclke i\u015fadamlar\u0131 birlikte \u00e7ok \u00f6nemli i\u015fler yapabilir.", "\u00d6nemli olan birbirimizin \u00fcst\u00fcn taraflar\u0131n\u0131 birle\u015ftirmek.", "T\u00fcrk i\u015fadamlar\u0131n\u0131n bizimkilerden tek fark\u0131, k\u0131sa zamanda \u00e7ok k\u00e1r sa\u011flamak istemeleri.", "Biz ise \"Az k\u00e1r edelim ama, uzun vadede b\u00fcy\u00fck i\u015f yapal\u0131m\" diye d\u00fc\u015f\u00fcn\u00fcr\u00fcz.", "T\u00fcrkiye\u2019den epey miktarda demir-\u00e7elik mamulleri ve mermer al\u0131yoruz.", "Ticaretin yan\u0131 s\u0131ra ekonomik i\u015fbirli\u011fimizi de canland\u0131rmak i\u00e7in b\u00fcy\u00fckel\u00e7ilik olarak b\u00fcy\u00fck gayretler i\u00e7indeyiz.", "Mesela T\u00fcrkiye\u2019ye yat\u0131r\u0131mlar yapmak i\u00e7in giri\u015fimlere ba\u015flad\u0131k.", "\u00d6nceki g\u00fcn \u00c7in\u2019den \u00e7ok \u00f6nemli \u015firket y\u00f6neticileri gelip benden yat\u0131r\u0131m konular\u0131 hakk\u0131nda bilgi ald\u0131."]}