{"sentences": ["Hobi edinin emeklili\u011finizde kar\u0131n\u0131z rahat etsin 13 Temmuz 2003 PAYLA\u015e Yorum yaz A Hobi kelimesinin T\u00fcrk\u00e7esi yoktur, l\u00fcgatlerde 'merak' ve 'e\u011flence' diye yazar.", "Hele bir tanesinde 'd\u00fc\u015fk\u00fc' gibi garip bir kelime kullan\u0131lm\u0131\u015ft\u0131r ama bana g\u00f6re hi\u00e7biri hobinin tam kar\u015f\u0131l\u0131\u011f\u0131 de\u011fildir.", "Dolay\u0131s\u0131yla ben yeni bir kelime uydurdum, t\u00fcrettim ve ad\u0131n\u0131 'mere\u011fdin' koydum (merak, e\u011flence, dinlence kelimelerinin kar\u0131\u015f\u0131m\u0131ndan yaratt\u0131m).", "\u0130stanbul'dan gelip ge\u00e7en ecnebiler aras\u0131nda \u0130stanbul sosyetesini burada kald\u0131klar\u0131 m\u00fcddet\u00e7e canl\u0131 tutan bir Alman hatunca\u011f\u0131z vard\u0131, ad\u0131 Dudu von Tielman'd\u0131.", "Ben \u015fahsen \u00e7ok merakl\u0131 de\u011filim bu t\u00fcr gelip ge\u00e7ici ecnebi dostlara, zira bu t\u00fcr dostluklar k\u0131sa s\u00fcrer ve bunlar\u0131n aras\u0131nda ak\u0131ll\u0131 ve sevimli olanlar\u0131 da \u00e7ok azd\u0131r.", "\u0130stanbul'da ya\u015fayan dostlar\u0131ma k\u00e1fi vakit bulamazken bir de gelip ge\u00e7ici ki\u015filere vakit ay\u0131ramamaktay\u0131m.", "Bu diyardan gelip ge\u00e7en Dudu hem \u00e7ok e\u011flenceliydi, hem de her dakika bir olay yaratarak kendini g\u00fcndemde tuttu.", "Bu arada Dudu ile kocas\u0131n\u0131n aya\u011f\u0131 u\u011fursuzdu, zira nereye gitseler orada bir ihtilal olmaktayd\u0131.", "T\u00fcrkiye'de iken 1980 ihtilali oldu, \u015firketleri onlar\u0131 \u0130ran'a yollad\u0131 ve \u0130ran'da adeta korkun\u00e7 bir devrim oldu, derken Endonezya'ya gittiler, oralarda zaten her dakika ihtilal ya\u015fanmaktayd\u0131.", "\u015eirketleri bu aileyi Arjantin'e de yollad\u0131 ve orada da bir ihtilal oldu.", "Ben 'Almanya'ya gitseler de bir ihtilal de orada olsa' diyordum ama Arjantin'e yerle\u015fmeye karar verdiler.", "\u0130\u015fte bu arkada\u015flar\u0131m\u0131z \u0130stanbul'a yerle\u015fecek olan bir ba\u015fka Alman \u00e7ifte arac\u0131 olup buradaki baz\u0131 arkada\u015flar\u0131n isimlerini vermi\u015fler.", "Bu arkada\u015flar\u0131m\u0131z da yeni gelen Alman \u00e7ifte ho\u015f geldinize gidip kendilerini tan\u0131\u015ft\u0131rmak istemi\u015fler.", "Konu\u015fmalar s\u0131ras\u0131nda laf laf\u0131 a\u00e7m\u0131\u015f ve bizim k\u0131zlar bu Alman \u00e7ifte 'Hobiniz nedir?", "' diye soracak olmu\u015flar.", "Kar\u0131 koca ikisi bir a\u011f\u0131zdan ' Eldivenleri giyeriz, a\u011fz\u0131m\u0131za maske takar\u0131z, filitle sinekleri bombard\u0131man ederiz' demi\u015fler.", "Ald\u0131klar\u0131 cevap \u00e7ok e\u011flenceli olmakla birlikte bizimkiler bir hayli \u015fa\u015f\u0131rm\u0131\u015flar.", "Bu \u00e7ift \u015fimdi o kadar sosyal ki , yukar\u0131da laf\u0131n\u0131 ettikleri hobilerini yapmaya art\u0131k vakitleri yok.", "Hobi, insanlar\u0131n i\u015flerinin d\u0131\u015f\u0131nda kalan bo\u015f zamanlar\u0131n\u0131 de\u011ferlendirerek ve merak sald\u0131klar\u0131 bir i\u015fle me\u015fgul olarak hem dinlenmelerine, hem de e\u011flenmelerine verilen bir isimdir.", "Televizyonlarda dinliyorum, baz\u0131 s\u00f6yle\u015filerde 'Hobiniz nedir?", "' diye soruldu\u011funda 'Kitap okumak' cevab\u0131 veriliyor ve benim \u00e7ok garibime gidiyor.", "Zira bana g\u00f6re insanlar okumakla zaten m\u00fckelleftir.", "Herkes kendi merak\u0131na g\u00f6re bir \u015feyler okumal\u0131d\u0131r.", "\u0130\u015fte bizim gibi az okuyan bir \u00fclkede kitap okumak hobi olmaktad\u0131r.", "\u0130nsanlar\u0131n mutlaka bir hobisi olmal\u0131d\u0131r.", "Hele erkekler i\u00e7in bu merak, e\u011flence ve dinlence daha da \u015fartt\u0131r, zira emekli olduklar\u0131 zaman feleklerini \u015fa\u015f\u0131rd\u0131klar\u0131ndan mutlaka bir hobi edinip sonuna kadar onunla me\u015fgul olurlarsa kar\u0131lar\u0131 da kendileri de rahat ederler.", "Baz\u0131 arkada\u015flar erken emekli olduklar\u0131ndan ve ciddi bir hobileri bulunmad\u0131\u011f\u0131ndan kendilerini oyalayamamakta, her dakika s\u0131k\u0131lmakta ve nereye gitseler bedbaht olmaktad\u0131rlar.", "Hele hobinizi i\u015finizle ilgili bir konu \u00fczerine yap\u0131yorsan\u0131z fevkalade mutlu olursunuz.", "\u00d6rne\u011fin bir banker arkada\u015f\u0131m\u0131z\u0131n T\u00fcrkiye'nin bankac\u0131l\u0131k tarihi \u00fczerine ara\u015ft\u0131rma yapmas\u0131 ve bu konuyla ilgili dok\u00fcman toplamas\u0131 gibi.", "Gene bir \u00f6rnek, bir eczac\u0131n\u0131n eski ecza \u015fi\u015feleri toplamas\u0131 ve bu \u015fi\u015felerle ilgili bir katalog yapmas\u0131 gibi.", "Ailemden bir \u00f6rnek vereyim, biraderim Rahmi M. Ko\u00e7'un pek \u00e7ok hobisi vard\u0131r ama mesala bir uzak deniz kaptan\u0131 olsayd\u0131 herhalde \u00e7ok mutlu olurdu.", "Bir de d\u00fc\u015f\u00fcn\u00fcn ki her limanda bir han\u0131m arkada\u015f\u0131 varsa, art\u0131k o i\u015fin ve hobinin tad\u0131na doyulmazd\u0131.", "\u00c7ok dikkat\u0131mi \u00e7ekmi\u015ftir, \u00f6zellikle t\u0131pla u\u011fra\u015fanlar\u0131n hobisi vard\u0131r.", "B\u00fct\u00fcn g\u00fcn can s\u0131k\u0131c\u0131 i\u015flerle u\u011fra\u015fan t\u0131p adamlar\u0131 evlerine gelince b\u00fct\u00fcn g\u00fcn yapt\u0131klar\u0131n\u0131 unutturacak baz\u0131 me\u015fgaleler edinmektedirler.", "\u00d6rne\u011fin, rahmetli Dr. Operat\u00f6r Bedii Gorbon, goblen i\u015flerdi ve tespih imal ederdi.", "Pek \u00e7ok tan\u0131d\u0131\u011f\u0131m doktor m\u00fczikle u\u011fra\u015fmakta veya denizde yelken ile yap\u0131lan sporu \u00e7ok sevmektedirler.", "Rahmetli babam Vehbi Ko\u00e7'un hi\u00e7 hobisi yoktu.", "Onun b\u00fct\u00fcn hobisi i\u015fiydi veya b\u00fct\u00fcn i\u015fi hobiydi.", "Benim ise tam tersi.", "Hi\u00e7 i\u015fim yok, her yapt\u0131\u011f\u0131m\u0131 hobi gibi yapmaktay\u0131m.", "Her ne kadar bu yaz\u0131 i\u00e7in para al\u0131yorsam da , zevk ald\u0131\u011f\u0131m i\u00e7in hobi gibi yazmaktay\u0131m.", "Hobilerin koleksiyoner olmak, spor yapmak, bah\u00e7eyle u\u011fra\u015fmak gibi pek \u00e7ok t\u00fcr\u00fc ve \u00e7e\u015fidi vard\u0131r.", "Ama her g\u00fcn bir kul\u00fcpte veya bir arkada\u015f evinde toplanarak k\u00e1\u011f\u0131t oynamak hobi de\u011fildir.", "Bana g\u00f6re baya\u011f\u0131 bir vakit israf\u0131d\u0131r.", "Derin bir hobiniz varsa, pek \u00e7ok s\u0131k\u0131nt\u0131n\u0131n ve \u00fcz\u00fcnt\u00fcn\u00fcn alt\u0131ndan kalkabilirsiniz.", "\u0130\u015fadamlar\u0131n\u0131n hobisi biraz zor olur.", "Bu zorlu\u011fu anlatan bir seri Frans\u0131z karikat\u00fcr\u00fcn\u00fc \u00e7ok uzun zaman \u00f6nce g\u00f6rm\u00fc\u015ft\u00fcm ve hi\u00e7 unutamad\u0131m.", "Karikat\u00fcrde yorgun ve s\u00fcrmenaj ge\u00e7iren bir i\u015fadam\u0131na psikolo\u011fu toprakla u\u011fra\u015fmas\u0131n\u0131 tavsiye ediyordu.", "Adam ufak bir tarla alarak lahana yeti\u015ftirmeye ba\u015fl\u0131yor, derken tarlalar\u0131 geni\u015fletiyor, daha fazla lahana ekiyor, zamanla \u00e7ok fazla yeti\u015fen lahanay\u0131 ne yapaca\u011f\u0131n\u0131 bilemiyor ve bu sefer kamyonlar\u0131 day\u0131yor ve lahanalar\u0131 pazarl\u0131yordu.", "Lahana, b\u00f6ylece \u00e7ok \u00e7al\u0131\u015fmaktan kurtulan bir adam\u0131n i\u015finin par\u00e7as\u0131 haline geliyor, i\u015f hobiden \u00e7\u0131k\u0131yordu.", "Bu y\u00fczden, hobi sahibi olurken dikkat edilmesi gereken yeg\u00e1ne husus bu hobiyi \u00e7\u0131\u011f\u0131r\u0131ndan \u00e7\u0131kartmadan s\u00fcrd\u00fcrebilmek, merak salarak e\u011flenmek ve dinlenmektir."]}