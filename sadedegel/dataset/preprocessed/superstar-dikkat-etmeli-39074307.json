{"sentences": ["S\u00fcperstar dikkat etmeli 18 Nisan 1999 PAYLA\u015e Yorum yaz A Lale Bar\u00e7\u0131n \u0130MER Bu tipik bir Ajda Pekkan hareketiydi.", "Ama yine onun bu gizli \u2018\u2018operasyonu\u2019\u2019 beni etkiledi.", "G\u00fcnlerdir yeni kararlar\u0131ndan s\u00f6z eden Pekkan, o plak \u015firketi bu plak \u015firketi derken s\u00fcrpriz bir kararla Universal Polygram/ Ne\u015fe ile \u00fc\u00e7 alb\u00fcml\u00fck s\u00f6zle\u015fme imzalad\u0131.", "Pekkan'\u0131n bu ani ataklar\u0131na biraz \u015f\u00fcpheli bak\u0131yorum do\u011frusu.", "Ge\u00e7ti\u011fimiz y\u0131l\u0131 kendi alan\u0131nda zirvede kapatan Pekkan, bunu sadece eski \u015fark\u0131lar\u0131ndan olu\u015fan bir alb\u00fcmle yapt\u0131.", "Bu ba\u015far\u0131 sadece alb\u00fcme endeksli de\u011fildi elbette, \u00e7\u00fcnk\u00fc Ajda Pekkan y\u0131llard\u0131r att\u0131\u011f\u0131 her ad\u0131m, sarfetti\u011fi her s\u00f6z, giydi\u011fi her\u015feyle dikkat \u00e7ekti.", "Hala da \u00e7ekiyor.", "Bu anlamda Pekkan tam bir star.", "Ancak Pekkan'\u0131 tan\u0131d\u0131\u011f\u0131m kadar\u0131yla bir hatas\u0131 var: Aceleci ve yak\u0131nlar\u0131ndan kolayca etkileniyor, sonu\u00e7lar\u0131n\u0131 d\u00fc\u015f\u00fcnmeden bildi\u011fi yolda gidiyor.", "Belki de bug\u00fcne kadar \u00e7evresinde profesyonel bir ekip olmay\u0131\u015f\u0131ndan.", "Bu durum yeni \u015firketinde de\u011fi\u015fir, belki de de\u011fi\u015fmez, bunu zaman g\u00f6sterecek.", "Pekkan'\u0131n \u2018\u2018\u00fc\u00e7 tane nostaljik kaset yapaca\u011f\u0131m\u2019\u2019 a\u00e7\u0131klamas\u0131na \u00f6nce sinirlenmi\u015ftim.", "\u00c7\u00fcnk\u00fc bu nostalji furyas\u0131 kal\u0131c\u0131 de\u011fil, belki bir y\u0131la kadar bu furya (nostalji kelimesinden de nefret ediyorum!", ") in\u015fallah kalmayacak.", "Yeni \u015firketinden \u00f6\u011frendi\u011fim kadar\u0131yla Pekkan'\u0131n d\u00fcnya pazar\u0131ndan kendisine uygun \u015fark\u0131lar\u0131 T\u00fcrk\u00e7e s\u00f6yleyecek olmas\u0131, durumu bir nebze d\u00fczeltiyor.", "Ama isterdim ki Ajda Pekkan 2000 y\u0131l\u0131nda \u015f\u00f6yle adamakall\u0131, yeni bestelerden olu\u015fan bir alb\u00fcm yaps\u0131n.", "\u2018\u2018Iraksamalar\u2019\u2019 Zaman zaman sizlere \u00f6nerdi\u011fim \u2018\u2018s\u0131rad\u0131\u015f\u0131 alb\u00fcmler\u2019\u2019 listeme son g\u00fcnlerde yeni bir isim eklendi.", "Serdar Keskin ve \u2018\u2018Iraksamalar\u2019\u2019 isimli \u00e7al\u0131\u015fmas\u0131.", "Ger\u00e7ekten farkl\u0131 bir \u015feyler dinlemek istiyorsan\u0131z bu alb\u00fcm\u00fc ka\u00e7\u0131rmay\u0131n derim.", "M\u00fczik kalitesinin yan\u0131 s\u0131ra \u015fark\u0131larla olu\u015fan \u00f6yk\u00fcs\u00fcyle ilgin\u00e7 bir alb\u00fcm \u2018\u2018Iraksamalar\u2019\u2019.", "Akustik soundu ve sade enstr\u00fcmantasyonuyla g\u00f6ze \u00e7arpan alb\u00fcmde abartmayay\u0131m, ama 10 par\u00e7ada en az sekizi \u2018\u2018bingo\u2019\u2019.", "Y\u0131llard\u0131r m\u00fczi\u011fin i\u00e7inde olan Keskin, san\u0131yorum bu \u00e7al\u0131\u015fmas\u0131yla ideallerinden birini ger\u00e7ekle\u015ftirdi.", "Eh, bizim i\u00e7in de fena olmad\u0131 yani, \u00e7\u00fcnk\u00fc Keskin liriklerinde \u00e7o\u011fu zaman unuttu\u011fumuz \u2018\u2018ideallerimizi\u2019\u2019 hat\u0131rlat\u0131yor.", "Kendisinin de dedi\u011fi gibi \u2018\u2018.", "Seni ararken kendimi buldum.", "Y\u00fcr\u00fcyecek yolu buldum.", ", Yolculu\u011fun uzunlu\u011funu, \u0131rakl\u0131\u011f\u0131n\u0131 farkettim ve yollar\u0131n hep birbirine mecbur oldu\u011funu.", "\u2019\u2019.", "Keskin'in sade, samimi bir bi\u00e7imde ele ald\u0131\u011f\u0131 ve benim ola\u011fan\u00fcst\u00fc buldu\u011fum \u2018\u2018Denklem Tiryakileri\u2019\u2019, \u2018\u2018Bir Yan\u0131m\u0131z Hep Yar\u0131m\u2019\u2019, \u2018\u2018Ka\u00e7\u0131\u015f\u2019\u2019, \u2018\u2018Bir \u015eans Tan\u0131 Kendine\u2019\u2019, \u2018\u2018Hayat Bilgisi\u2019\u2019 gibi \u015fark\u0131lara bakarsan\u0131z, haks\u0131z olmad\u0131\u011f\u0131m\u0131 g\u00f6receksiniz.", "Tarkan Almanca\u2019y\u0131 reddetti Avrupa turnesini tamamlamak \u00fczere olan Tarkan \u015fu s\u0131ralar Almanya'da.", "Nisan ay\u0131 i\u00e7inde Almanya'n\u0131n en pop\u00fcler talk \u015fovcusu Harald Schmidt'e konuk olmas\u0131 beklenen Tarkan, programa kat\u0131lmaktan son anda vazge\u00e7mi\u015f.", "Gerek\u00e7esi ilgin\u00e7.", "Program yap\u0131mc\u0131lar\u0131 Tarkan'\u0131n Almanca konu\u015fmas\u0131n\u0131 istemi\u015fler.", "Tarkan, \u2018\u2018Y\u0131llard\u0131r kullanm\u0131yorum, prensip olarak da \u0130ngilizce konu\u015fmaya tercih ediyorum\u2019\u2019 diye kar\u015f\u0131l\u0131k verince, yap\u0131mc\u0131lar\u0131n da \u2018\u2018Alman damar\u0131\u2019\u2019 tutmu\u015f ve \u2018\u201816 y\u0131l Almanya'da ya\u015fam\u0131\u015f biri bu dili nas\u0131l unutur?", "\u2019\u2019 diyerek Tarkan'dan \u015fimdilik vazge\u00e7mi\u015fler."]}