{"sentences": ["Evlili\u011fin bitip bitmemesinden daha \u00f6nemli olan \u015fey, evli oldu\u011funuz ki\u015fiye dair duygular\u0131n\u0131z\u0131n bitip bitmedi\u011fidir.", "Bo\u015fanmak, e\u011fer sevgi ve sayg\u0131 alan\u0131 zarar g\u00f6rd\u00fcyse ya da bittiyse ili\u015fkiler i\u00e7in \u00f6zg\u00fcrl\u00fckt\u00fcr.", "Yaln\u0131z baz\u0131 ayr\u0131l\u0131klar vard\u0131r ki kanunen bo\u015fanma olsa da duygusal bo\u015fanma ger\u00e7ekle\u015fmez.", "\u00dclkemizde ya\u015fan\u0131lanan kad\u0131n cinayetlerinin \u00f6nemli bir b\u00f6l\u00fcm\u00fcn\u00fc bu t\u00fcr \u00f6yk\u00fcler olu\u015fturur.", "Kad\u0131n ve erkek evliliklerini bitirirler, bazen kad\u0131n, bazen erkek bazen de ayn\u0131 anda bo\u015fanma karar\u0131 al\u0131rlar.", "Bo\u015fanman\u0131n \u00fczerinden biraz zaman ge\u00e7ince taraflardan biri (\u00e7o\u011fu zaman erkek) eski e\u015finin yeni bir hayata ba\u015flamas\u0131na, yeni insanlarla g\u00f6r\u00fc\u015fme ihtimaline bile dayanamaz.", "Eski e\u015finin hayat\u0131na yeniden girmeye \u00e7al\u0131\u015f\u0131r ya da ayr\u0131 olaca\u011f\u0131z ama sen de benden ba\u015fka hi\u00e7 kimseyle g\u00f6r\u00fc\u015fmeyeceksin, seni d\u00f6verim hatta \u00f6ld\u00fcr\u00fcr\u00fcme varabilen tehditlerde bulunabilir.", "Ve ne yaz\u0131k ki bazen de ger\u00e7ekle\u015ftirebilir.", "\u2018Seviyordum \u00f6ld\u00fcrd\u00fcm\u2019 ya da \u2018ya benimsin ya kara topra\u011f\u0131m\u2019 cinayetleri genelde b\u00f6yle olur bu \u00fclkede\u2026 Buna sevgi demek zor ama \u2018Sa\u011fl\u0131ks\u0131z sevgi\u2019 diyebiliriz belki!", "SA\u011eLIKLI SEVG\u0130, ZARAR VERMEZ, \u0130Z\u0130N VER\u0130R, KABUL EDER.", "Bo\u015fanmak demek; evli oldu\u011fun ki\u015fiyle duygusal hi\u00e7 hesab\u0131n kalmamas\u0131 demektir.", "\u00c7ocuklar\u0131n varl\u0131\u011f\u0131 anne babal\u0131\u011f\u0131 \u00f6m\u00fcr boyu k\u0131lar ancak kar\u0131 kocal\u0131k kimli\u011fi bitmi\u015ftir.", "Bo\u015fanma sonras\u0131nda kad\u0131nlar\u0131n eski e\u015flerine geri d\u00f6nme istekleri erkeklere g\u00f6re \u00e7ok daha d\u00fc\u015f\u00fckt\u00fcr.", "Kad\u0131nlar bo\u015fanmaya karar verdi\u011finde ve bo\u015fand\u0131\u011f\u0131nda geri d\u00f6n\u00fc\u015f\u00fc zordur.", "Erkek i\u00e7inse geri d\u00f6n\u00fc\u015fleri, pi\u015fmanl\u0131klar\u0131 daha \u00e7ok g\u00f6r\u00fcr\u00fcz.", "Bunun tabii ki pek \u00e7ok nedeni vard\u0131r.", "Yeti\u015ftirilme, kad\u0131n erkek fark\u0131, ki\u015filik \u00f6zellikleri vb.", "Basit olarak diyebiliriz ki ayn\u0131 do\u011fadaki gibi di\u015fi, hayatta kalma konusunda daha ba\u015far\u0131l\u0131d\u0131r.", "Bo\u015fanman\u0131za ra\u011fmen eski e\u015finize \u2018Eski\u2019 derken hala diliniz s\u00fcr\u00e7\u00fcyorsa, zorlan\u0131yorsan\u0131z, bitmemi\u015f hesaplar, \u00f6yk\u00fcler, eskiye dair tak\u0131l\u0131p kalmalar varsa, kendinizi onun evininin \u00f6n\u00fcnde buluyorsan\u0131z, evinin \u0131\u015f\u0131\u011f\u0131n\u0131 kontrol ediyor, i\u00e7eride olanlar\u0131 merak ediyorsan\u0131z, kap\u0131s\u0131n\u0131 \u00e7al\u0131yorsan\u0131z, orada kalmak istiyorsan\u0131z, hayat\u0131na m\u00fcdahale etmek istiyorsan\u0131z, k\u0131skan\u0131yorsan\u0131z, bo\u015fanman\u0131n \u00fczerinden y\u0131llar ge\u00e7mesine ra\u011fmen hayat\u0131n\u0131za yeni birini almay\u0131 reddediyorsan\u0131z ya da alam\u0131yorsan\u0131z, buna benzer s\u00fcre\u00e7ler ya\u015f\u0131yorsan\u0131z ger\u00e7ekte bo\u015fanmam\u0131\u015fs\u0131n\u0131z anlam\u0131na gelebilir.", "Ka\u011f\u0131t \u00fczerinde bo\u015fanmak bazen sadece ya\u015fan\u0131lan mekanlar\u0131 ay\u0131r\u0131rken, zihin ve kalpte ya\u015fananlar\u0131 bitirmeye yetmemektedir.", "Eski e\u015finizle sa\u011fl\u0131kl\u0131 duygularla birbirinizin hayat\u0131na engel olmadan, kar\u0131 kocal\u0131k duygular\u0131n\u0131z\u0131n bitti\u011finin fark\u0131ndal\u0131\u011f\u0131yla, arkada\u015f olmak da m\u00fcmk\u00fcnd\u00fcr.", "Asl\u0131nda evlilik boyunca iyi arkada\u015f olabilmi\u015f \u00e7iftler \u00e7o\u011fu zaman bo\u015fanmaz, bo\u015fansalar da arkada\u015f\u0131l\u0131klar\u0131 devam edebilir.", "Evlilikler ve bo\u015fanmalar, kar\u015f\u0131l\u0131kl\u0131 olarak birer birey oldu\u011fumuzu kabul edildi\u011finde, birarada da olsak her bir bireyin varl\u0131k alan\u0131n\u0131 kabul etti\u011fimizde sa\u011fl\u0131kl\u0131 olmaktad\u0131r.", "Di\u011fer t\u00fcrl\u00fc ya 3.", "sayfa haberi ya da uzun y\u0131llar devam eden y\u0131lan hikayeleri \u00e7iftleri beklemektedir.", "Evlilik dan\u0131\u015fmanl\u0131\u011f\u0131n\u0131n bir b\u00f6l\u00fcm\u00fc de bo\u015fanma dan\u0131\u015fmanl\u0131\u011f\u0131n\u0131 kapsar.", "E\u011fer \u00e7ift beraber ya\u015famay\u0131 istemiyor ya da yapam\u0131yorlarsa bo\u015fanma s\u00fcre\u00e7lerinde dan\u0131\u015fmanl\u0131k almak ki\u015filerin karar alma s\u00fcre\u00e7lerinde \u00f6nemli fark\u0131ndal\u0131klar ya\u015fatacakt\u0131r."]}