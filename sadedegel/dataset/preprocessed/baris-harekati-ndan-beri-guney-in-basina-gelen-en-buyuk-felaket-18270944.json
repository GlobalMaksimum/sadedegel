{"sentences": ["Bar\u0131\u015f Harekat\u0131\u2019ndan beri G\u00fcney\u2019in ba\u015f\u0131na gelen en b\u00fcy\u00fck felaket 17 Temmuz 2011 PAYLA\u015e Yorum yaz A Evangelos Florakis deniz \u00fcss\u00fcndeki patlaman\u0131n \u00fczerinden vakit ge\u00e7iyor ancak sorular h\u00e2l\u00e2 yan\u0131t bekliyor.", "Anla\u015f\u0131lan \u015fu ki, bu kaza \u00e7ok \u00f6nceden \u2018geliyorum\u2019 diyormu\u015f.", "K\u0131br\u0131sl\u0131 Rumlar\u0131n \u20181974\u2019ten sonra ba\u015f\u0131m\u0131za gelen en b\u00fcy\u00fck felaket\u2019 diye tan\u0131mlad\u0131\u011f\u0131 Evangelos Florakis deniz \u00fcss\u00fcndeki askeri m\u00fchimmat\u0131n patlad\u0131\u011f\u0131 ge\u00e7en pazartesi g\u00fcn\u00fcn\u00fcn gecesi, tatil beldesi Larnaka \u015fehrinde dola\u015f\u0131yorum.", "Hava s\u0131cak m\u0131 s\u0131cak.", "Akdeniz\u2019de yaz ortas\u0131 i\u015fte.", "Sahilin bir yan\u0131 upuzun plaj, \u00f6teki yan\u0131 oteller, apartmanlar, barlar, kafeler.", "T\u00fcrkiye ve Yunanistan\u2019daki pek \u00e7ok tatil beldesinde benzerlerini g\u00f6rd\u00fc\u011f\u00fcm ve do\u011frusu pek zevk almad\u0131\u011f\u0131m bir manzara.", "Rumlar kafelerde televizyonun ba\u015f\u0131nda.", "\u201c12 \u00f6l\u00fc 62 yaral\u0131\u201d, \u201cPatlamada K\u0131br\u0131s\u2019\u0131n (Rum Kesimi) elektri\u011finin y\u00fczde 50\u2019sini \u00fcreten santral da harap oldu\u201d ve \u201cLarnaka ile Lefko\u015fa\u2019ya iki g\u00fcnde bir 12 saatli\u011fine su verilecek\u201d diyor spiker.", "Muhalefet partilerinin, Dimitrios Hristofyas y\u00f6netimini ihmalkarl\u0131kla su\u00e7layan a\u00e7\u0131klamalar\u0131 geliyor ekrana sonra.", "Kafede yan\u0131mdaki masada oturan biri, \u201cYaz\u0131k ya, gen\u00e7 \u00e7ocuklar bo\u015f yere \u00f6ld\u00fcler\u201d diyor.", "Bir di\u011feri, \u201cSuriye\u2019ye ait askeri m\u00fchimmat\u0131 biz niye iki bu\u00e7uk y\u0131ld\u0131r \u00fcste bekletiyorduk?", "\u201d sorusunu soruyor.", "Bir \u00fc\u00e7\u00fcnc\u00fcs\u00fc de takdime gerek yok Haris Aleksiu\u2019nun \u2018Eleni\u2019 adl\u0131 \u015fark\u0131s\u0131ndaki \u2018Ellada\u2019 (Yunanistan) kelimesini \u2018Kipros\u2019 (K\u0131br\u0131s) diye de\u011fi\u015ftirerek m\u0131r\u0131ldan\u0131yor.", "\u201cAllo na pethanis gia tin Kipro, ke allo i Kipros na se petheni.", "\u201d.", "Yani, \u201cK\u0131br\u0131s i\u00e7in \u00f6lmen ba\u015fka, K\u0131br\u0131s\u2019\u0131n seni \u00f6ld\u00fcrmesi ba\u015fka.", "\u201d.", "Turistler, tatillerinde b\u00f6yle bir olay meydana geldi\u011fi i\u00e7in \u015fanslar\u0131na k\u00fcs\u00fcyorlar.", "SORULAR YANIT BEKL\u0130YOR Turist \u00e7ok Larnaka\u2019da.", "Otellerin hepsi dolu.", "Yemek vakti.", "Bu mevsim taze ve tan\u0131d\u0131k sulardan bal\u0131k pek olmaz.", "Tezgahlarda g\u00f6rd\u00fcklerim yorgun ve turist bal\u0131klar.", "Et, bal\u0131k, pizza ve ne yemek varsa hepsi birarada lokantalar\u0131 h\u0131zla ge\u00e7iyorum.", "Tek Rum garsona rastlamad\u0131m.", "Hintli, \u0130ngiliz, L\u00fcbnanl\u0131 garsonlar geleneksel Rum mutfa\u011f\u0131n\u0131 anlat\u0131yor ayak\u00fcst\u00fc.", "Lefko\u015fa\u2019daki bir meslekta\u015f\u0131ma soruyorum, \u201cPanos\u2019a git\u201d diyor, gidiyorum.", "Eti, salatas\u0131, \u015farab\u0131, servisi d\u00f6rt d\u00f6rtl\u00fck.", "Mekan\u0131n sahibi Panos\u2019a soruyorum: \u0130\u015fler nas\u0131l?", "- Bizde de ekonomi k\u00f6t\u00fc gidiyor.", "Birka\u00e7 sene sonra Yunanistan gibi olmaktan korkuyoruz.", "\u0130yi ki yap\u0131m\u0131z itibariyla onlardan daha tutumluyuz.", "\u0130\u015fler h\u00e2l\u00e2 iyi ama nereye kadar?", "Yunanl\u0131lar bankalardaki paralar\u0131n\u0131 \u00e7ekip K\u0131br\u0131s\u2019taki bankalara yat\u0131r\u0131yormu\u015f?", "- Evet.", "\u00dcstelik son zamanlarda \u00e7al\u0131\u015fmak i\u00e7in Atina\u2019dan, Selanik\u2019ten buraya gelenlerin say\u0131s\u0131 artt\u0131.", "Deniz \u00fcss\u00fcndeki patlama etkiler mi turizmi?", "- Her \u015fey gibi o da zamanla unutulur ama \u015fu yaz ortas\u0131nda elektrik kesintisi, su kesintisi turizme b\u00fcy\u00fck zarar verir.", "Vakit gece yar\u0131s\u0131n\u0131 \u00e7oktan ge\u00e7mi\u015f.", "Otele d\u00f6n\u00fc\u015f yolunda barlar\u0131n g\u00fcr\u00fclt\u00fcs\u00fc kulaklar\u0131 rahats\u0131z ediyor.", "Evangelos Florakis deniz \u00fcss\u00fcndeki patlamayla ilgili y\u00fczlerce soru cevap bekliyor.", "Ortaya \u00e7\u0131kan daha ilk belgelerden ve delillerden anla\u015f\u0131lan \u015fu ki, bu kaza \u00e7ok \u00f6nceden \u2018geliyorum\u2019 diyormu\u015f.", "K\u0131br\u0131sl\u0131 Rumlar da uzun y\u0131llar sonra belki ilk kez zannettikleri kadar organize ve g\u00fc\u00e7l\u00fc bir devlet olmad\u0131klar\u0131n\u0131 bu patlamayla birlikte tespit ettiler."]}