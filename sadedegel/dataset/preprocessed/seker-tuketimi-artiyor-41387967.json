{"sentences": ["\u015eeker t\u00fcketimi art\u0131yor 3 Aral\u0131k 2019 PAYLA\u015e Yorum yaz A Ge\u00e7enlerde \u00fcnl\u00fc t\u0131p dergisi Lancet\u2019de \u201cbeslenme ve hastal\u0131k s\u0131kl\u0131\u011f\u0131\u201d aras\u0131ndaki ili\u015fkiyi anlatan \u00f6nemli bir \u00e7al\u0131\u015fma yay\u0131nland\u0131.", "M\u00fchim uyar\u0131lardan biri de d\u00fcnyan\u0131n hemen her \u00fclkesinde beslenme yanl\u0131\u015flar\u0131na ba\u011fl\u0131 sa\u011fl\u0131k sorunlar\u0131nda belirgin bir art\u0131\u015f oldu\u011fuydu.", "Ara\u015ft\u0131rma, \u00f6zellikle \u015feker t\u00fcketimindeki art\u0131\u015fa dikkat \u00e7ekiyor ve bunun \u00f6nemli bir sa\u011fl\u0131k tehdidi oldu\u011funa i\u015faret ediyor.", "Muhtemel su\u00e7lular\u0131n en ba\u015f\u0131nda \u015fekerli i\u00e7ecekler var.", "Bunu di\u011fer \u015feker zengini besinler izliyor.", "Anla\u015f\u0131lan o ki \u015fimdilik Singapur\u2019da uygulamaya giren \u201c\u015fekerli i\u00e7eceklere reklam k\u0131s\u0131tlamas\u0131\u201d bir s\u00fcre sonra di\u011fer \u00fclkelerde de tart\u0131\u015f\u0131lmaya ba\u015flanacak.", "B\u0130R UYARI \u00dcniversiteler \u015fi\u015fmanlat\u0131yor!", "ABD\u2019de yap\u0131lan bir ara\u015ft\u0131rma, \u00fcniversiteye yeni ba\u015flayan gen\u00e7lerin \u00f6\u011fretimi s\u00fcresince ortalama 7 kilo fazladan ya\u011fland\u0131\u011f\u0131n\u0131 ortaya koydu.", "Uzmanalar gerek\u00e7e olarak da k\u00f6t\u00fc, dengesiz, zamans\u0131z ve yanl\u0131\u015f beslenme ile az uyku ve yetersiz egzersizi sorumlu tuttular.", "Bana g\u00f6re ayn\u0131 sorun bizde de var.", "Dahas\u0131 sorun bizde sadece \u00fcniversite \u00f6\u011frencilerini de\u011fil, ilk\u00f6\u011fretim ve lise \u00f6\u011frencilerini de etkiliyor.", "Bu meseleye ciddi bir ara\u015ft\u0131rmayla el koymak, \u00e7ocuklar\u0131m\u0131z\u0131n gelecekteki diyabet, hipertansiyon, kalp-damar ve beyin-damar hastal\u0131klar\u0131na hatta obezite salg\u0131n\u0131na pa\u00e7alar\u0131n\u0131 kapt\u0131rmamalar\u0131 bak\u0131m\u0131ndan \u00f6nemli.", "KISA B\u0130LG\u0130 Uyku dostu ak\u015fam at\u0131\u015ft\u0131rmal\u0131klar\u0131 \u25ca Muz \u25ca Kabak \u00e7ekirde\u011fi\u00a0 \u25ca Kivi \u25ca Leblebi B\u0130R SORU Hangi su?", "\u25ca G\u00fcvenli ve kaliteli su sa\u011fl\u0131\u011f\u0131n\u0131z\u0131n 1 numaral\u0131 garantisidir ve en az temiz bir hava soluman\u0131z kadar \u00f6nemlidir.", "\u25ca Sulardaki mineral zenginli\u011fi ise en az hijyenik g\u00fcvenlik kadar m\u00fchimdir.", "\u00d6zellikle magnezyum, kalsiyum, iyot zengini sular sa\u011fl\u0131\u011f\u0131m\u0131z i\u00e7in daha faydal\u0131 ve verimlidir.", "\u25ca Bu nedenle i\u00e7imi kolay, yumu\u015fak sular yerine mineral zengini sert sular tercih edilmelidir.", "\u25ca Filtrasyon cihazlar\u0131yla su ar\u0131tman\u0131n \u201cmikrobik g\u00fcvenlik\u201d konusunda da, \u201ca\u011f\u0131r metal temizlenmesi\u201d meselesinde de \u201cy\u00fczde y\u00fcz g\u00fcvenli\u201d olmayabileceklerini unutmay\u0131n.", "\u25ca Men\u015fei (kayna\u011f\u0131) belirli, \u00fcretim yeri garantili, ta\u015f\u0131nma kab\u0131 g\u00fcvenli, temiz, ambalajl\u0131 sular, m\u00fcmk\u00fcnse de \u201ccam kaplar\u201d ile t\u00fcketime sunulan sular\u0131 tercih edin.", "\u25ca G\u00fcnl\u00fck su t\u00fcketiminin kilo ba\u015f\u0131na 30 cc civar\u0131nda olmas\u0131 gerekti\u011fini de hat\u0131rlay\u0131n."]}