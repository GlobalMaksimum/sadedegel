{"sentences": ["Bozcaada\u2019ya nas\u0131l gidemedik?", "8 Temmuz 2006 PAYLA\u015e Yorum yaz A Ge\u00e7en cumartesi sabah\u0131 Kalam\u0131\u015f\u2019tan Halki ile a\u00e7\u0131l\u0131rken niyet, Cannes- \u0130stanbul yar\u0131\u015f\u0131na kat\u0131lan tekneleri kar\u015f\u0131lamakt\u0131.", "Teknelerin pazartesi ak\u015fam\u0131 ya da sal\u0131 sabah\u0131 Bozcaada\u2019ya varacaklar\u0131n\u0131 d\u00fc\u015f\u00fcn\u00fcyorduk.", "Ama ne onlar Bozcaada\u2019ya varabildi, ne de biz.", "Denizin cilvesi ve teknik bir ar\u0131za, Bozcaada bulu\u015fmas\u0131n\u0131n sadece bir fikir olarak kalmas\u0131na yol a\u00e7t\u0131.", "O s\u0131cakta yaln\u0131z makine ile Bozcaada\u2019ya gitmek iyi bir fikir de\u011fildi tabii ki.", "Umut, saatler ilerledik\u00e7e biraz r\u00fczgar \u00e7\u0131kmas\u0131 ve yelken basabilmekti.", "Gece dokuz gibi Marmara Adas\u0131\u2019n\u0131n \u00c7\u0131narl\u0131 K\u00f6y\u00fc\u2019ne ba\u011flanmak i\u00e7in yana\u015f\u0131rken, tepelerden kopup gelen r\u00fczgar d\u0131\u015f\u0131nda g\u00fcn boyu neredeyse hi\u00e7 esinti yoktu.", "Av yasa\u011f\u0131 nedeniyle iskelede ba\u011fl\u0131 duran bal\u0131k\u00e7\u0131 teknelerinin bo\u015f b\u0131rakt\u0131\u011f\u0131 r\u0131ht\u0131m\u0131n ucuna aborda olurken, akl\u0131mda, gece hava bozarsa ne yapaca\u011f\u0131z sorusu da vard\u0131.", "Ama, birlikte yola \u00e7\u0131kt\u0131\u011f\u0131m\u0131z Nam\u0131k Kaptan deneyimi ile g\u00fcven veriyordu.", "Sabaha kadar a\u00e7\u0131ktan ge\u00e7en gemilerin yaratt\u0131\u011f\u0131 dalgalarla be\u015fik gibi salland\u0131 Halki.", "G\u00fcne\u015fin do\u011fmas\u0131 ile yola \u00e7\u0131karken, ald\u0131\u011f\u0131m\u0131z hava raporlar\u0131 hi\u00e7 de i\u00e7 a\u00e7\u0131c\u0131 de\u011fildi.", "Ege\u2019de f\u0131rt\u0131na, Marmara\u2019da f\u0131rt\u0131nams\u0131 r\u00fczgar ve yo\u011fun ya\u011fmur.", "Biz ise yine makineyle seyrediyorduk; hedef Gelibolu.", "Burada \u00f6\u011fle yeme\u011finden sonra saat ka\u00e7 olursa olsun ver elini Bozcaada.", "Nam\u0131k Kaptan s\u00f6z vermekten hep ka\u00e7\u0131yor.", "Her s\u00f6z\u00fc \"\u0130n\u015fallah\" ile ba\u015fl\u0131yor.", "Ve sanki hakl\u0131 \u00e7\u0131kaca\u011f\u0131na dair ilk i\u015faretleri al\u0131yoruz; yak\u0131t bitiyor.", "Tedbirsizlikten de\u011fil ama.", "Birbirine ba\u011fl\u0131 iki deponun aras\u0131ndaki hortum t\u0131kal\u0131 ve dolu oldu\u011fu san\u0131lan depo asl\u0131nda bo\u015f oldu\u011fu i\u00e7in Gelibolu\u2019ya 10 mil kala makine duruyor.", "Ak\u0131nt\u0131 bize yar\u0131yor; keyifli bir \u015fekilde s\u00fcr\u00fckleniyoruz ama gemi yolunday\u0131z.", "R\u00fczgar\u0131 cesaretlendirmek i\u00e7in yelkenleri bas\u0131yoruz.", "R\u00fczg\u00e1r canlan\u0131yor;bizi Gelibolu\u2019ya ta\u015f\u0131yor.", "Gelibolu\u2019dan yak\u0131t \u0131smarl\u0131yoruz; bir k\u00fc\u00e7\u00fck bal\u0131k\u00e7\u0131 teknesi yar\u0131m saat i\u00e7inde 60 litre mazot getiriyor.", "Depoyu doldurup, havas\u0131n\u0131 ald\u0131ktan sonra mar\u015fa bas\u0131yoruz; mar\u015f motorundan garip bir ses geliyor ve makine \u00e7al\u0131\u015fm\u0131yor.", "Allah\u2019tan r\u00fczgar var.", "Lapseki\u2019ye giden dev motorlardan biri, yelken bas\u0131l\u0131 oldu\u011fu i\u00e7in ge\u00e7i\u015f \u00f6nceli\u011fimize ra\u011fmen sanki biz yokmu\u015fuz gibi birka\u00e7 metre \u00f6temizden dev dalgalar ile ge\u00e7iyor ve k\u00fcfr\u00fc yiyor.", "Demirliyoruz; Gelibolu\u2019day\u0131z.", "Mar\u015f motorunun nesi var ki?", "Ge\u00e7en y\u0131l makine bak\u0131m\u0131 yap\u0131l\u0131rken, mar\u015f motorunu da elden ge\u00e7irdi\u011fini s\u00f6yleyen motorcu ustay\u0131 an\u0131yorum.", "Bu mar\u015f motoru belli ki y\u0131llard\u0131r yerinden s\u00f6k\u00fclmemi\u015f.", "Pazar g\u00fcn\u00fc sanayi sitesi ayaklan\u0131yor ve evinden getirdi\u011fimiz usta k\u00f6t\u00fc haberi veriyor: \"Bu motoru hayat\u0131mda hi\u00e7 g\u00f6rmedim; Gelibolu\u2019da ve Ke\u015fan\u2019da buna par\u00e7a bulamazs\u0131n\u0131z\".", "\u00c7aresiz; mar\u015f motoru \u0130stanbul\u2019da yap\u0131lacak.", "O s\u0131rada G\u00fcney Ege\u2019de f\u0131rt\u0131na bast\u0131rm\u0131\u015f durumda.", "Bizim orada da hava bozuyor.", "Karar veriyoruz; s\u0131rf yelken ile Bozcaada\u2019ya gitmek yanl\u0131\u015f olur.", "Gelibolu\u2019da mahsuruz art\u0131k.", "Gece, Gelibolu\u2019nun k\u00fc\u00e7\u00fcc\u00fck liman\u0131nda Halki demir tar\u0131yor; hava o kadar sertle\u015fiyor.", "Cannes- \u0130stanbul yar\u0131\u015f\u0131na kat\u0131lan tekneler de zor durumda.", "Bir T\u00fcrk teknesinin kayboldu\u011fu ancak sonradan bir adaya s\u0131\u011f\u0131nd\u0131\u011f\u0131 haberi ula\u015f\u0131yor.", "Bu yaz\u0131 yaz\u0131l\u0131rken ve sayfa bask\u0131ya girerken, tekneler Andros\u2019da, Halki Gelibolu\u2019da, bense \u0130stanbul\u2019day\u0131m.", "Denizin en g\u00fczel y\u00f6nlerinden biri de bu de\u011fil mi zaten?", "Belirsizlikleri ile ya\u015famlara renk katm\u0131yor mu, en deneyimli veya en tedbirliyi bile ters k\u00f6\u015feye yat\u0131rabilmesi ile de g\u00fcc\u00fcn\u00fc ve \u00fcst\u00fcnl\u00fc\u011f\u00fcn\u00fc g\u00f6stermiyor mu?", "Yani, her \u015feye ra\u011fmen, ya\u015fas\u0131n deniz!", "AR\u0130F G\u00dcRDENL\u0130 ANLATIYOR Ege Denizi\u2019nin g\u00fcneyinde Andros Adas\u0131 yak\u0131nlar\u0131nda, 20 knotlarla ba\u015flayan r\u00fczgar ak\u015fama do\u011fru 30\u2019lara 35\u2019lere ard\u0131ndan 40 knot \u015fiddetine ula\u015ft\u0131.", "Tabii biz de yelkenlerimizi k\u00fc\u00e7\u00fcltt\u00fck ve \u00e7ok daha zorlu \u015fartlarda m\u00fccadele etmeye ba\u015flad\u0131k.", "Asl\u0131nda f\u0131rt\u0131na \u015fartlar\u0131n\u0131n teknelerin y\u00fcksek performans\u0131na etkisi yok.", "Ama komite botu, Andros\u2019da r\u00fczgar\u0131n \u00e7ok \u015fiddetlendi\u011fi ve bunun yar\u0131\u015f\u0131n y\u00f6netimi a\u00e7\u0131s\u0131ndan ciddi bir risk olu\u015fturabilece\u011fi kan\u0131s\u0131na vard\u0131.", "\u00c7\u00fcnk\u00fc e\u011fer birilerinin yard\u0131ma ihtiyac\u0131 olsa yeti\u015febilmeleri m\u00fcmk\u00fcn olmayacakt\u0131.", "Sonunda mola karar\u0131 al\u0131nd\u0131.", "F\u0131rt\u0131nan\u0131n dinmesini bekledik ama olmad\u0131.", "Sonunda Per\u015fembe sabah\u0131 5\u2019te f\u0131rt\u0131na floklar\u0131 ve makine ile kuzeye y\u00f6nelme karar\u0131 verildi.", "F\u0131rt\u0131nan\u0131n biz \u00c7anakkale Bo\u011faz\u0131\u2019na girinceye kadar bitece\u011fini umuyoruz.", "Gelibolu\u2019da yeniden start verilecek."]}