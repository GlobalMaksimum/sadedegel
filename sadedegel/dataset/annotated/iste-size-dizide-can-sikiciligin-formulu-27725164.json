{"sentences": ["\u0130\u015fte size dizide can s\u0131k\u0131c\u0131l\u0131\u011f\u0131n form\u00fcl\u00fc 7 Aral\u0131k 2014 PAYLA\u015e Yorum yaz A Kli\u015feler bazen iyi.", "Ama y\u00fcz y\u0131ld\u0131r kurtulamad\u0131\u011f\u0131m\u0131z bir tanesi var.", "Bo\u015flu\u011fa d\u00fc\u015fen her senarist y\u0131lan gibi ona sar\u0131l\u0131yor.", "Star TV\u2019nin yeni hit\u2019i \u2018Parampar\u00e7a\u2019 da bu hastal\u0131ktan muzdarip.", "Kanal, Nurg\u00fcl Ye\u015fil\u00e7ay ve Erkan Petekkaya\u2019l\u0131 dizisi \u2018Parampar\u00e7a\u2019y\u0131 \u201ciftiharla sunuyor\u201d haftalard\u0131r.", "B\u00f6ylesi gururla sunulmayacak baz\u0131 \u015feyler var.", "Her sezon onlarca ayn\u0131 tezgahtan \u00e7\u0131km\u0131\u015f diziyi izledikten sonra rahatl\u0131kla s\u00f6yleyebilirim.", "Bir dizi, film veya hik\u00e2yede en dayan\u0131lmaz \u015fey sosyal stat\u00fcy\u00fc kafam\u0131za kakmak i\u00e7in kullan\u0131lan ezbere kli\u015feler.", "\u2018Parampar\u00e7a\u2019n\u0131n \u00e7ok peynirle\u015fmi\u015f bir \u2018do\u011fumda kar\u0131\u015fm\u0131\u015flar\u2019 masal\u0131ndan y\u00fcr\u00fcmesi de\u011fil sorun.", "Do\u011fumda kar\u0131\u015fan k\u0131zlardan birinin bir yana, \u00f6tekinin \u00f6b\u00fcr yana ak ve kara, gece ve g\u00fcnd\u00fcz gibi savrulmas\u0131.", "Bu dizi t\u00fcm yalan r\u00fczg\u00e2r\u0131 heyecan\u0131yla, olmayacak tesad\u00fcfler zincirleriyle, Ye\u015fil\u00e7ay/Petekkaya karizmas\u0131yla al\u0131p y\u00fcr\u00fcse de, \u00f6yle s\u0131k\u0131nt\u0131l\u0131 bir hayat alg\u0131s\u0131 ki bu; dizinin d\u00fcnyas\u0131n\u0131 kurgulayanlara \u201cHangi gezegende ya\u015f\u0131yorsunuz\u201d diye soras\u0131 geliyor insan\u0131n.", "\u00d6rneklerle gidelim.", "A\u015f\u0131r\u0131 zengin Cihan-Dilara-Cansu ailesinden ba\u015flayal\u0131m: * T\u00fcrk dizilerinde zenginlik g\u00f6stergesi olarak kullan\u0131lan baz\u0131 hobiler var: 1.", "Tenis 2.", "Golf 3.", "Binicilik.", "Bizim do\u011fumhanede kar\u0131\u015fan Cansu da elbette \u2018equestrian\u2019 (binicili\u011fe) hevesli bir gen\u00e7.", "\u00d6yle b\u00f6yle de\u011fil.", "25 dakika \u00e7izmeleriyle, Amber isimli at\u0131yla, engelleri ma\u011frur bir prenses gibi atlay\u0131\u015f\u0131yla ha\u015f\u0131r ne\u015fir olduk.", "Ve evet anlad\u0131k, \u00e7ok ama \u00e7ok feci varl\u0131kl\u0131 bir ailenin yavrusu bu k\u0131z\u0131m\u0131z.", "* Yeme i\u00e7me al\u0131\u015fkanl\u0131klar\u0131yla ilgili en haz\u0131r malzeme de nedense zavall\u0131 portakal suyudur.", "Zenginler mutlaka kahvalt\u0131da portakal suyu i\u00e7er.", "Nedense yani, bildi\u011fimiz b\u00fcfede f\u0131\u015f f\u0131\u015f s\u0131k\u0131lan uyduruk portakal pek de\u011ferlidir.", "Belki s\u0131kma zahmetini hizmet\u00e7ilere y\u00fckleme \u00e7abas\u0131ndan.", "RT\u00dcK fena muhafazak\u00e2rla\u015fmadan \u00f6nce de \u015farap, \u015fampanya, viski ve konyak pop\u00fclerdi.", "\u015eimdi i\u015f adamlar\u0131 sabah portakal suyu i\u00e7iyor \u015fifa niyetine.", "Hatta Cansu\u2019nun annesi gergin Dilara, at \u00fcst\u00fcndeki k\u0131z\u0131na greyfurt suyu yeti\u015ftirmek i\u00e7in, kakal\u0131 padoka topuklu ayakkab\u0131lar\u0131yla atlay\u0131veriyor.", "Turun\u00e7giller \u00f6nemli yani.", "* Bu holdingli, yal\u0131l\u0131, m\u00fc\u015ftemilatl\u0131 insanlar\u0131n ne kadar zengin oldu\u011funu 20 metrelik tavan y\u00fcksekli\u011finden belki anlamam\u0131\u015fs\u0131n\u0131zd\u0131r diye \u015f\u00f6yle bir muhabbet l\u00fczumlu g\u00f6r\u00fcl\u00fcr: \u201cHayat\u0131m, ak\u015famki daveti unutma.", "Bu camiadaki yerimiz i\u00e7in \u00e7ok \u00f6nemli\u201d.", "Hep ama hep bir davet s\u00f6z konusudur.", "Yani belki hizmet\u00e7iler portakal suyu ta\u015f\u0131rken kafam\u0131z basmad\u0131 ama acayip zenginler b\u00f6yle ya\u015f\u0131yor.", "Davetten davete, k\u0131rdan k\u0131ra, lobiden lobiye.", "* Elbette t\u00fcm holding patronlar\u0131 tuvalete bile tak\u0131m elbiseleriyle gider.", "Tabii ki yakalar\u0131na mendil takar.", "Asla kol d\u00fc\u011fmesiz \u00e7\u0131kmaz.", "Patek Philippe\u2019i g\u00f6mlek man\u015fetinin \u00fczerine ta\u015f\u0131r\u0131r.", "Ama bizim Cihan (Petekkaya) konuyu bir \u00fcst seviyeye ta\u015f\u0131m\u0131\u015f.", "Masmavi kareli tak\u0131mlar, k\u0131rm\u0131z\u0131 g\u00f6mle\u011fe lacivert kombinler filan yap\u0131yor.", "Bir Zac Posen, bir Isaak Mizrahi adeta (ya da zaman zaman Arto).", "\u00d6te yandan Dilara \u00f6lesiye frijit beyaz ipek g\u00f6mleklerini boynuna kadar ilikliyor.", "Sanat/kost\u00fcm ekibinin g\u00f6nderdi\u011fi mutsuz evlilik mesaj\u0131n\u0131z\u0131 ald\u0131n\u0131z m\u0131 bilmiyorum.", "Yahu ben gerizekal\u0131 m\u0131y\u0131m?", "\u015eimdi madalyonun \u00f6teki y\u00fcz\u00fcne gelelim.", "G\u00fclseren (Ye\u015fil\u00e7ay) 15 y\u0131l \u00f6nce do\u011fum yapt\u0131.", "\u00c7ocuk hastanede kar\u0131\u015ft\u0131.", "Sonra hop g\u00fcn\u00fcm\u00fcze d\u00f6nd\u00fck ki ne g\u00f6relim!", "Yarabbim!", "\u00d6yle bir manzara ki san\u0131rs\u0131n i\u00e7 sava\u015f \u00e7\u0131kt\u0131.", "\u201c15 y\u0131l sonra\u201d yaz\u0131s\u0131yla birlikte Dolapdere haval\u0131 (ama san\u0131r\u0131m Tarabya) bir sokaktay\u0131z.", "Yerde yatan \u00e7aresiz ya\u015fl\u0131lar m\u0131 arars\u0131n, tezgah\u0131 devrilen esnaf, deh\u015fet sa\u00e7an maskeli delikanl\u0131lar, dayak k\u0131yamet, yerlere yap\u0131\u015fan kad\u0131nlar.", "Ortal\u0131k toz duman.", "\u00c7\u00fcnk\u00fc neden?", "Yoksulluktan.", "Bu sebeple, olur da G\u00fclseren\u2019in yeterince fakir oldu\u011funu anlamazs\u0131n\u0131z diye \u015furalardan destek alacaks\u0131n\u0131z: * \u2018Yok manav efendi, \u00e7ilek bana pahal\u0131 gelir, elma alay\u0131m\u2019 repli\u011fi * Sanki belli bir stat\u00fcn\u00fcn alt\u0131ndaki t\u00fcm kad\u0131nlar basma entari giyermi\u015f\u00e7esine, pantolondan, kazaktan bihaber gard\u0131rop.", "* \u2018Bir g\u00fcn gelecek sadece marka giyece\u011fim!", "\u2019 hezeyanlar\u0131nda ergen.", "* Ay\u0131 patron \u00f6n\u00fcnde ezilip b\u00fcz\u00fcl\u00fcp avans isteme.", "* Taciz, dayak, yalan, garibanizm son ses.", "Yani i\u015fte bir noktada insan durup, \u201cYahu ben gerizekal\u0131 m\u0131y\u0131m?", "Anlad\u0131k tamam!", "\u201d diyor.", "Bir de hayat b\u00f6yle siyah beyaz, b\u00f6yle karikat\u00fcrize bir \u015fey olmad\u0131\u011f\u0131 i\u00e7in dertleniyor.", "Halbuki Nurg\u00fcl Ye\u015fil\u00e7ay ne kadar g\u00fczel, ne kadar da iyi oynar g\u00fc\u00e7l\u00fc bir senaryo olsa.", "Y\u00f6netmen Cevdet Mercan da harika yetenekli.", "Mesela \u2018Kay\u0131p \u015eehir\u2019de de onun eme\u011fi var.", "Ama b\u00f6yle kaba bir kli\u015feye yetenek mi dayan\u0131r?", "\u0130ftihar edilecek \u015feyler de kaynay\u0131p gidiyor bu ak\u0131nt\u0131da."]}