{"sentences": ["Bo\u015funa nefes t\u00fcketme 24 Mart 2009 PAYLA\u015e Yorum yaz A S\u00dcPER Lig 50.", "y\u0131l\u0131n\u0131 ya\u015f\u0131yor.", "Bu 50 y\u0131l\u0131n her bir sezonunda ben de vard\u0131m.", "Hani s\u00f6ylerler.", "<br><br>Beraber y\u00fcr\u00fcd\u00fck biz bu yollarda!", "\u0130\u015fte onun gibi bir \u015fey bizim beraberli\u011fimiz.", "Do\u011fu\u015funu ve gen\u00e7li\u011fini g\u00f6rd\u00fcm.", "Daha sonraki y\u0131llarda da kol kolayd\u0131k.", "Rahatl\u0131kla s\u00f6yleyebilirim.", "Zirvesi ile eteklerinde b\u00f6ylesine k\u0131yas\u0131ya bir sava\u015f\u0131n patlad\u0131\u011f\u0131 S\u00fcper Lig\u2019i hi\u00e7 hat\u0131rlam\u0131yorum.", "Neresinden tutsam elim yan\u0131yor.", "Zirvesi i\u00e7in bir yorum getirmeye kalksam.", "Madara olmak i\u015ften de\u011fil!", "Bug\u00fcn\u00fcn sonu\u00e7lar\u0131na bak\u0131p da S\u00fcper Lig\u2019in gelece\u011fine y\u00f6nelik bir yorum yapt\u0131n m\u0131.", "Yand\u0131 g\u00fcl\u00fcm keten helva!", "Cuma gecesi Bursaspor yenilgisinden sonra sorular\u0131 yan\u0131tlayan Aragones\u2019in beyanat\u0131 ile bug\u00fcnk\u00fc d\u00fc\u015f\u00fcncelerini yan yana koysam, belki de \u0130spanyol hoca s\u00f6yledikleri i\u00e7in kendine k\u0131zar.", "Ne demi\u015fti.", "Bu yenilgi ile \u015fans\u0131m\u0131z iyice azald\u0131.", "Oysa, bir g\u00fcn sonra Trabzonspor\u2019un G.Antep yenilgisi, Sivas-Be\u015fikta\u015f beraberli\u011fi ve G.Saray\u2019\u0131n Ali Sami Yen\u2019deki bozgunu S\u00fcper Lig\u2019in \u00e7ehresini bir anda de\u011fi\u015ftirdi.", "\u015eimdi, F.Bah\u00e7e\u2019yi bu yar\u0131\u015f\u0131n d\u0131\u015f\u0131na itebilir misin?", "Son 9 haftan\u0131n yaratac\u0131\u011f\u0131 s\u00fcrpriz sonu\u00e7lar\u0131 hi\u00e7 d\u00fc\u015f\u00fcnmeden F.Bah\u00e7e\u2019yi bir kalemde silebilir misin?", "Aragones ile bu i\u015fin y\u00fcr\u00fcmeyece\u011fine.", "Alex\u2019siz bir kadro ile F.Bah\u00e7e\u2019nin zirve m\u00fccadelesi yapamayaca\u011f\u0131na her ne kadar inansan da.", "Rakiplerinin sundu\u011fu ikram hi\u00e7 mi i\u015ftah\u0131n\u0131 kabartmayacak?", "\u00d6yleyse, sen de hala bu yar\u0131\u015f\u0131n i\u00e7indesin!", "* * * EVDEK\u0130 hesab\u0131n \u00e7ar\u015f\u0131ya uymad\u0131\u011f\u0131n\u0131 s\u00f6ylerler.", "En canl\u0131 \u00f6rne\u011fini G.Saray-Eski\u015fehirspor ma\u00e7\u0131nda ya\u015fad\u0131k.", "G.Saray bu oyuna 13 puanl\u0131k ma\u00e7 g\u00f6z\u00fc ile bak\u0131yordu!", "Sonra neler oldu?", "Kaybedilen \u00fc\u00e7 puan, her G.Sarayl\u0131\u2019n\u0131n hayat\u0131ndan sanki \u00fc\u00e7 y\u0131l\u0131 al\u0131p g\u00f6t\u00fcrd\u00fc!", "Ma\u00e7a gidenler s\u00f6yl\u00fcyor.", "Eski\u015fehirspor\u2019un gol\u00fcnden sonra trib\u00fcnlerden ka\u00e7an taraftar say\u0131s\u0131 i\u00e7eride kalanlar\u0131n iki kat\u0131ym\u0131\u015f.", "Bu \u015foku atlat\u0131p da daha sa\u011fl\u0131kl\u0131 d\u00fc\u015f\u00fcnen bir taraftar\u0131n \u00f6n\u00fcne puan cetvelini ve G.Saray\u2019\u0131n ma\u00e7 fikst\u00fcr\u00fcn\u00fc koysan\u0131z.", "Nas\u0131l bir yan\u0131t al\u0131rs\u0131n\u0131z?", "Yahu, bu yar\u0131\u015fta hala Galatasaray da var!", "\u00d6yleyse, nedir G.Saray\u2019\u0131n sorunu.", "Hemen akl\u0131ma sevgili Hakan \u015e\u00fck\u00fcr\u2019\u00fcn bir de\u011ferlendirmesi geldi.", "G.Saray\u2019\u0131n derdi teknik-taktik de\u011fil.", "G.Saray\u2019\u0131n bir a\u011fabeye gereksinimi var.", "Ge\u00e7en sezon bu i\u015fi \u00dcmit Karan, ben ve Hasan \u015ea\u015f birlikte yapard\u0131k.", "Bir sorunu hemen \u00e7\u00f6z\u00fcme kavu\u015ftururduk.", "Bu sezon neler oldu anlayam\u0131yorum.", "Ben anlad\u0131m sevgili Hakan.", "Yine de milli ma\u00e7 nedeni ile lige verilen ara G.Saray\u2019\u0131n sorunlar\u0131n\u0131 giderebilecek bulunmaz bir f\u0131rsat de\u011fil mi?", "Buna da s\u0131rt \u00e7evirirse, kendi bilir karde\u015fim!", "* * * TRABZONSPOR\u2019un G.Antepspor\u2019a kapt\u0131rd\u0131\u011f\u0131 \u00fc\u00e7 puana bak\u0131p da, zirveden koptu\u011funu s\u00f6ylemek m\u00fcmk\u00fcn m\u00fc?", "Yenilgi sonras\u0131 gelen baz\u0131 telefonlardan f\u0131\u015fk\u0131ran \u00f6fkenin ge\u00e7ici ve anl\u0131k oldu\u011funa inan\u0131yorum.", "Bulunduklar\u0131 konuma bir baks\u0131nlar.", "Lider Sivasspor\u2019u 4, takip\u00e7isi Be\u015fikta\u015f\u2019\u0131 sadece 3 puan geriden izleyen.", "Fikst\u00fcre g\u00f6re, lider Sivasspor ile oynama \u015fans\u0131 bulunan Trabzonspor\u2019u geride kalan 9 haftay\u0131 hi\u00e7 hesaplamadan bir kenara koyabilir misin?", "Rakamlar iki tak\u0131m\u0131 \u015fampiyonlu\u011fun en b\u00fcy\u00fck aday\u0131 olarak g\u00f6steriyor.", "Sadece rakamlar de\u011fil, oynad\u0131klar\u0131 oyun, performans ve inan\u00e7lar\u0131 iki tak\u0131m\u0131 kamuoyunun favorisi yap\u0131yor.", "Biri lider Sivas, di\u011feri Be\u015fikta\u015f.", "\u0130ki tak\u0131m da zaman zaman ele\u015ftiriliyor.", "Ne garip, ikisine de y\u00f6neltilen ele\u015ftiriler birbirinin hemen hemen benzeri.", "Be\u015fikta\u015f neden \u00e7ift santrfor oynam\u0131yor?", "Ge\u00e7iyorum Sivasspor\u2019a.", "B\u00fclent Hoca, Mehmet Y\u0131ld\u0131z\u2019\u0131n yan\u0131na niye Balili\u2019yi koymuyor?", "Bir bildikleri var ki, kafalar\u0131na g\u00f6re dikiyorlar elbiseyi.", "Yoksa, elindeki kuma\u015f\u0131n \u00e7ap\u0131n\u0131-kalitesini hesaplamadan basarlar makas\u0131.", "Ve kurtulurlar dilimizden!", "* * * D\u00d6N\u00dcP dola\u015f\u0131p yine ba\u015fa gelece\u011fim.", "S\u00fcper Lig\u2019in 50 y\u0131ll\u0131k ya\u015fam\u0131n\u0131n en \u00e7arp\u0131c\u0131 d\u00f6nemini ge\u00e7iriyoruz.", "Zirvede 5 tak\u0131m \u015fampiyonluk hayalleri ile son 9 haftaya ko\u015fuyor.", "Ve a\u015fa\u011f\u0131larda 10\u2019a yak\u0131n tak\u0131m S\u00fcper Lig\u2019de ya\u015famak i\u00e7in her hafta sonu amans\u0131z bir kavgaya giri\u015fiyor.", "Kimin d\u00fc\u015fece\u011fi, kimin kalaca\u011f\u0131n\u0131 kim bilebilir?", "\u00c7ok bilenlere bir \u00f6nerim var.", "Bo\u015funa nefes t\u00fcketece\u011fine gidip \u0130ddia oynas\u0131nlar."]}