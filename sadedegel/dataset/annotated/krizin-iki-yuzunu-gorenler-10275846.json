{"sentences": ["Krizin iki y\u00fcz\u00fcn\u00fc g\u00f6renler 4 Kas\u0131m 2008 PAYLA\u015e Yorum yaz A Amerika\u2019da kriz d\u00f6neminde piyasa de\u011feri en \u00e7ok artan \u015firket hangisi biliyor musunuz?", "Ne d\u00fcnya devi bankalar ne de enerji \u015firketleri.", "Onlar birer birer d\u00f6k\u00fcl\u00fcrken piyasa de\u011feri a\u00e7\u0131s\u0131ndan ge\u00e7en y\u0131l ilk 10\u2019a bile giremeyen Wal-Mart bug\u00fcn 225 milyar dolarl\u0131k piyasa de\u011feri ile ilk be\u015fte yer al\u0131yor.", "Hem de resesyona ra\u011fmen k\u00e2rl\u0131l\u0131k ve cirosunu art\u0131rarak.", "Peki neden?", "\u00c7ok basit \u00e7\u00fcnk\u00fc d\u00fcnya perakende devi Wal-Mart\u2019\u0131n esas \u00f6zelli\u011fi fiyat duyarl\u0131l\u0131\u011f\u0131.", "Slogan\u0131 ise gayet basit: Ucuza al\u0131n daha iyi ya\u015fay\u0131n.", "2 milyonu a\u015fan \u00e7al\u0131\u015fan\u0131yla Wal-Mart kriz \u00f6ncesinde de s\u00fcrekli b\u00fcy\u00fcme trendi i\u00e7indeydi.", "Fakat t\u00fcm d\u00fcnyay\u0131 etkisine alan finansal kriz fiyat duyarl\u0131l\u0131\u011f\u0131n\u0131 her \u015feyin \u00f6n\u00fcne koyan Wal-Mart\u2019\u0131 yat\u0131r\u0131m gurusu Warren Buffet\u2019\u0131n da deste\u011fiyle daha de\u011ferli yapt\u0131.", "Anlayaca\u011f\u0131n\u0131z baz\u0131 sekt\u00f6r ve \u015firketler i\u00e7in kriz, Wal-Mart i\u00e7in b\u00fcy\u00fck bir f\u0131rsata d\u00f6n\u00fc\u015ft\u00fc.", "Peki, sadece Wal-Mart i\u00e7in mi?", "Hay\u0131r.", "D\u00fcnyan\u0131n her yerinde oyunun kural\u0131 ayn\u0131: Ekonomik krizler bir\u00e7ok \u015firketin batmas\u0131na bir\u00e7ok sekt\u00f6r\u00fcn konsolide olmas\u0131na yol a\u00e7arken say\u0131lar\u0131 az da olsa baz\u0131 \u015firketler krizleri f\u0131rsata \u00e7evirirler.", "T\u00fcrkiye 2001 ekonomik krizinde bu s\u00fcreci \u00e7ok kanl\u0131 ve canl\u0131 bir bi\u00e7imde ya\u015fad\u0131.", "\"Kanl\u0131 ve canl\u0131\" diyorum \u00e7\u00fcnk\u00fc bir \u015firket i\u00e7in ya\u015fam \u00f6p\u00fcc\u00fc\u011f\u00fc olan kriz, bir ba\u015fkas\u0131 i\u00e7in \u00f6l\u00fcm \u00f6p\u00fcc\u00fc\u011f\u00fcyd\u00fc.", "H\u00fcsn\u00fc \u00d6zye\u011fin\u2019in Finansbank\u2019\u0131 gibi bankalar ak\u0131ll\u0131ca aradan s\u0131yr\u0131l\u0131rken 20\u2019nin \u00fczerinde banka 30 milyar dolar\u0131 hepimizin s\u0131rt\u0131na y\u00fckleyerek hayata veda etmi\u015fti.", "Dolay\u0131s\u0131yla son g\u00fcnlerde giderek beylik bir ifade tarz\u0131na d\u00f6n\u00fc\u015fen, Ba\u015fbakan Tayyip Erdo\u011fan\u2019\u0131n da dilinden d\u00fc\u015f\u00fcrmedi\u011fi \"krizi f\u0131rsata \u00e7evirelim\" \u00f6nermesini kullan\u0131rken iki kere d\u00fc\u015f\u00fcnmekte fayda var.", "Daha do\u011frusu \u015fu global kriz ortam\u0131nda ne ormana bak\u0131p a\u011fac\u0131 ne de a\u011faca bak\u0131p orman\u0131 \u0131skalayal\u0131m.", "Foto\u011fraf\u0131n tamam\u0131n\u0131 hep ak\u0131lda tutal\u0131m.", "Bug\u00fcn Referans\u2019\u0131n man\u015feti bu y\u00fczden \"krizin iki y\u00fcz\u00fc\".", "Bir yanda f\u0131rsat, di\u011fer yanda tehdit!", "Siz kendi bulundu\u011funuz yerden buna yeni y\u00fczler de ekleyebilirsiniz.", "Simit Saray\u0131, 2001 krizinin sembol f\u0131rsat markas\u0131.", "Koca koca g\u0131da zincirleri tasarrufa gidip k\u00fc\u00e7\u00fcl\u00fcrken Simit Saray\u0131 tasarruflu t\u00fcketimi, zincir mek\u00e2nlarla m\u00fc\u015fterinin aya\u011f\u0131na g\u00f6t\u00fcrerek b\u00fcy\u00fcd\u00fc.", "Gariban i\u015fi simidi, her gelir grubundan t\u00fcketicinin yiyebilece\u011fi \u00fcr\u00fcne d\u00f6n\u00fc\u015ft\u00fcrd\u00fc.", "A\u00e7\u0131k\u00e7as\u0131 ilk \u00e7\u0131kt\u0131\u011f\u0131nda yakalad\u0131\u011f\u0131 konjonkt\u00fcrel ba\u015far\u0131y\u0131 devam ettirip ettiremeyece\u011fi konusunda endi\u015felerim vard\u0131.", "Nitekim Simit Saray\u0131 ile birlikte yola \u00e7\u0131kan onlarca marka kriz bitip fiyat duyarl\u0131l\u0131\u011f\u0131 tek ba\u015f\u0131na yeterli olmay\u0131nca teker teker d\u00f6k\u00fcld\u00fc.", "Fakat Simit Saray\u0131 rakiplerinden farkl\u0131 olarak b\u00fcy\u00fcme d\u00f6nemine uyum g\u00f6sterip h\u0131zla bir yandan \u00fcr\u00fcn \u00e7e\u015fitlili\u011fi, di\u011fer yandan \u00fccretsiz internet kullan\u0131m\u0131 gibi trend hizmetlerle ba\u015far\u0131s\u0131n\u0131n konjonkt\u00fcrel olmad\u0131\u011f\u0131n\u0131 ispatlad\u0131.", "T\u0131pk\u0131 1970\u2019lerin ba\u015f\u0131nda Wal-Mart\u2019\u0131n kendisiyle Siyam ikizi gibi ayn\u0131 olan Ames\u2019ten kopmas\u0131 gibi.", "Bug\u00fcn herkes Wal-Mart\u2019\u0131n ba\u015far\u0131 hik\u00e2yesini biliyor.", "Peki ama ka\u00e7 ki\u015fi Ames Department Stores\u2019u hat\u0131rl\u0131yor?", "Hemen hemen hi\u00e7 kimse!", "Oysa 1970\u2019li y\u0131llar\u0131n ba\u015f\u0131nda Wal-Mart\u2019\u0131n kurucusu Sam Walton birebir Ames\u2019in i\u015f modelini kopyalayarak i\u015fe koyulmu\u015ftu.", "Tek farklar\u0131 biri kuzeydo\u011fu b\u00f6lgesinde hesapl\u0131 marketler zinciri kurarken di\u011feri Orta Amerika\u2019da yo\u011funla\u015ft\u0131.", "1972-86 aras\u0131 i\u015f modeli birebir ayn\u0131 olan iki markan\u0131n k\u0131ran k\u0131rana rekabetiyle ge\u00e7ti.", "Fakat 1986\u2019dan sonra Ames dramatik bir bi\u00e7imde pazar pay\u0131n\u0131 kaybetmeye ba\u015flad\u0131 ve bug\u00fcn hi\u00e7 kimsenin hat\u0131rlamad\u0131\u011f\u0131 bir marka olarak markalar mezarl\u0131\u011f\u0131nda yerini ald\u0131.", "Peki ne oldu da birbirinin karbon kopyas\u0131 bu iki markadan biri d\u00fcnyan\u0131n en b\u00fcy\u00fck \u015firketine d\u00f6n\u00fc\u015f\u00fcrken di\u011feri yok oldu?", "\u00c7\u00fcnk\u00fc Wal-Mart kendi insan kayna\u011f\u0131n\u0131 yarat\u0131p organik b\u00fcy\u00fcme ile yol al\u0131rken Ames, h\u0131zl\u0131 transferler ve inorganik b\u00fcy\u00fcme modeliyle \u00e7\u0131lg\u0131n bir b\u00fcy\u00fcme stratejisine girdi.", "Ve sonu\u00e7ta her kontrols\u00fcz ve \u00e7\u0131lg\u0131n b\u00fcy\u00fcme gibi ilk kriz ortam\u0131nda ba\u015f a\u015fa\u011f\u0131 \u00e7ak\u0131ld\u0131.", "T\u00fcm d\u00fcnya yeni bir ekonomik krizle kar\u015f\u0131 kar\u015f\u0131ya.", "Bu krizden \u00e7\u0131kman\u0131n tek bir re\u00e7etesi yok.", "Bak\u0131n i\u015f modeli, zamanlamas\u0131 ve \u00e7evre ko\u015fullar\u0131 birebir ayn\u0131 iki \u015firket uzun s\u00fcre rekabet ettikten sonra bamba\u015fka istikametlere gidebiliyor.", "Siz siz olun \u015fu s\u0131ralar ne tek ba\u015f\u0131na felaket tellall\u0131\u011f\u0131 yapanlara kulak as\u0131n ne de gayet rahat bir bi\u00e7imde \"Biz bu krizi f\u0131rsata \u00e7eviririz\" diyenlere kulak verin.", "Size Wal-Mart hik\u00e2yesi anlatanlara Ames\u2019i sorun.", "Ames diyenlere Wal-Mart\u2019\u0131 i\u015faret edin.", "E\u011fer ger\u00e7ekten ayakta kalmak istiyorsan\u0131z \"krizin iki y\u00fcz\u00fcn\u00fc\" de g\u00f6r\u00fcn."]}