{
    "sentences": [
        "Anne ve babalar dikkat!",
        "Cinsellikle ilgili sorularına yönelik çocuğa verilen her yanlış cevap, ilerde onların cinsel hayatlarında büyük sorunlara yol açabiliyor.",
        "O SORU BİR GÜN SORULACAK Bir gün çocuğunuz size nasıl dünyaya geldiğini soracak.",
        "İşte bu olgu birçok anne ve babanın korkulu rüyasıdır.",
        "Çocuğunun bu tip sorularına maruz kalan ebeveynin ister istemez aklı karışır ve ona cinselliği nasıl anlatması gerektiğini bilemez.",
        "Ancak verdiğiniz her cevabın ve bu cevapların niteliğinin, çocuğunuzun gelecekteki cinsel hayatına olumlu ya da olumsuz yön vereceğini biliyor musunuz?",
        "KORKUTURSANIZ CİNSELLİĞİNİ MAHVEDEBİLİRSİNİZ Çocuğa cinsel eğitim verme süreci oldukça hassas.",
        "Çocukların cinsellikle ilgili soruları veya cinsel organlarıyla oynamaları anne ve babaları korkutan bir olgu ve ebeveynler bu sorularla muhatap olmamak için çocuklarını korkutmaya meyilli oluyorlar.",
        "Kız çocuklarına yönelik, “Bacağını ört” veya “Eteğini kapat” gibi söylemler ne kadar masum olursa olsun ilerde onların vajinismus sorunuyla karşı karşıya gelmesine zemin hazırlayabiliyor.",
        "Erkek çocukların da cinsel organlarıyla oynadığında onlara söylenen “Koparırım” veya “Oynarsan düşer” gibi korkutma sözleri, onları gelecekte erken boşalma ve sertleşme sorunlarını yaşayabilen bir hale getirebilir.",
        "DÜRÜST OLUN!",
        "Aileler cinsellikle seks eğitimini birbirine karıştırıyor.",
        "Bu da anne ve baba da korkulara yol açıyor.",
        "Oysa doğru verilmeyen cinsel eğitim ve meraklı sorularına tatminkar yanıtların verilmemesi çocukta bir yara haline geliyor.",
        "Bu durum onun ilerdeki cinsel hayatını sıkıntıya sokabilecek cinsel işlev bozukluklarına neden olabiliyor.",
        "Bu da farkında olmadan ailelerin yanlış tutumlarından kaynaklanabiliyor.",
        "Cinsel eğitim doğumdan başlayarak ergenlik dönemine kadar olan dönemi kapsar ve bu eğitime başlamak için belirli bir yaş yoktur.",
        "HER ŞEYİ BİR KEREDE ANLATMAYIN Genelde çocukların merakı 3-4 yaşlarındayken başlar.",
        "Hareket tarzınızda öncelikle çocuğunuza bu konuyu sade bir dille anlatmanız uygundur.",
        "Onlara karşı dürüst olun ve anlaşılmaz bir nokta bırakmayın.",
        "Anlatımınızı bilimsel kaynaklardan veya bu konuda yazılmış başvuru kitaplarından yararlanarak desteklediğiniz takdirde bu sıkıntılı durumu rahatlıkta atlatabilirsiniz.",
        "Ancak bu günün gelip çatacağını düşünerek hazırlanıp, sonra bir kerede tüm bilgileri çocuğunuza anlatmanız kesinlikle doğru olmaz.",
        "Bu sefer de fazla bilgi yükleyip çocuklarınızın kafasını iyice karıştırabilirsiniz.",
        "İşte çocuklara doğru cinsel eğitimi vermeniz için altın kurallar: Cinselliği konuşmaktan korkmayın.",
        "Bunu çocuğunuzun diğer alanlarda olduğu gibi bu alandaki gelişimi için doğal bir süreç olarak görün ve çocuğunuza bu şekilde yaklaşın.",
        "Çocuğunuzu pornografik öğelerden uzak tutmak için televizyon izlediği saatleri kontrol altında tutun ve internet gibi iletişim araçlarına filtreleme sistemlerini uygulayın.",
        "Sorularını sormaya başladığı ilk andan itibaren onunla iyi bir iletişim kurun.",
        "Ona karşı dürüst olun.",
        "\"Leylek Hikayesi\" anlatmak yerine olanı sade ve anlayacağı ifadelerle aktarın.",
        "Her şeyi hemen anlatmayın ve anlayamayacağı detaylara girmeyin.",
        "Çocuğunuzun sizden farklı bir hayat görüşü olması önemlidir.",
        "Bu yüzden cinsellikle ilgili konuları ona aktarırken gerçekten sizin neye inandığınızı da belirleyin.",
        "Kendi inançlarınızdan yola çıkarken aile değerlerinizi belirleyin.",
        "Çünkü aile değerleri farklılıklar gösterebilir.",
        "Önemli olan belirlediğiniz bu değerleri ona aktarmayı başarabilmenizdir.",
        "Çocuğun soru sormasını bekleyin.",
        "Hala soru gelmiyorsa muhtemelen ya sormayı denemiş ancak siz algılayamamışsınızdır ya da sizden farklı bir kaynaktan besleniyordur.",
        "Bu durumu iyi gözlemleyin ve uygun ortamı kollayarak bazı konuları o sormadan siz anlatın.",
        "Sorularına verdiğiniz cevaplarda onun yaşını temel alın.",
        "Merakını giderirken kafasını da karıştırmayın.",
        "Sorduğu bir soruyu cevaplamak için doğru kelimeleri bulamıyorsanız o zaman “Bana biraz izin ver sana en kısa zamanda yanıt vereceğim” diyerek zaman kazanın.",
        "Doğru kaynaklardan yararlanarak veya bir cinsel terapiste danışarak bilgilerinizi doğrulayın.",
        "Çocuğunuzun cinselliği akranlarından öğrenmesi yanlış olabilir.",
        "Çünkü aldığı bilginin ne kadar doğru olduğunu bilemeyiz.",
        "Bu nedenle onunla konuşurken, bazı konuların özel olduğunu ve herkesle konuşulmaması gerektiğini vurgulamanız yararlı olur.",
        "Merakını sizinle gidermesini sağlamak için de “Sorun varsa bizimle rahatça paylaşabilirsin” demeniz etkili olur.",
        "Çocuklar genellikle öğrendiklerini arkadaşlarına veya kardeşine uygulama eğilimi içine girmezler.",
        "Çünkü hormonları bir yetişkin kadar gelişmiş değildir.",
        "Bu nedenle anlattıklarınızı oyunlarına malzeme yapacaktır.",
        "Ancak tepki verildiğinizi fark ederse oyunlarını arttırabilir.",
        "Arada bir süreci takip etmeniz iyi olur.",
        "Kesinlikle onu korkutmayın.",
        "Cinsellikle ilgili söylediğiniz her yanlış ifade veya korkutucu söz çocuğunuzun geleceğinde ciddi cinsel işlev sorunlar yaşamasına yol açabilir.",
        "Kız çocuklarına annelerinin, oğlan çocuklarına babalarının cinsel eğitim vermesi gerektiği algısı yanlıştır.",
        "Doğru olan, çocuk kime sormuşsa onun veya ebeveynin birlikte yanıtlamasıdır.",
        "Önemli olan bunu doğal bir süreç olarak ve çocuğun daha da ilgisini çekecek bir hale getirmeden geçirmektir.",
        "Asla çocuğunuzla yatağınızı paylaşmayın.",
        "Mutlaka onun kendine ait bir yatağı olmalıdır.",
        "Bazen kısa süreli olarak birlikte uyumak istemesini çok nadir durumlarda geri çevirmeyin ama yatağına geri dönmesi gerektiğini mutlaka ona söyleyin.",
        "Odaların özel olduğunu ona anlatın.",
        "Sizin odanıza girerken oranın tıpkı kendisininki gibi özel olduğunu ve izin alması gerektiğini vurgulayın.",
        "Eğer odanıza izinsiz girmeye devam ediyorsa bu durumun hoşunuza gitmediğini ona söz ve davranışlarınızla hissettirin.",
        "3-4 yaşından sonra onunla çıplak banyoya girmeniz doğru bir davranış olmaz.",
        "Bu yaşlardan itibaren eğer banyo yapmasına yardım etmeniz gerekiyorsa örtünmeniz uygun olacaktır.",
        "Yetişkinin vücut ölçüleri ile kendisininkini karşılaştıran çocuğun kafası karışabilir.",
        "Banyonun mahremiyet alanı olduğunu ona hissettirin ve siz de onun mahremiyetine saygı duyun.",
        "Çocuğunuza cinsel organını başkasına göstermenin yanlış bir davranış olduğunu söyleyin."
    ]
}
