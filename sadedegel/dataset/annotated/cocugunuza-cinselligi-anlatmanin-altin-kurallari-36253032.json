{"sentences": ["\u00c7ocu\u011funuza Cinselli\u011fi Anlatman\u0131n Alt\u0131n Kurallar\u0131 2 Eyl\u00fcl 2014 PAYLA\u015e Yorum yaz A Anne ve babalar dikkat!", "Cinsellikle ilgili sorular\u0131na y\u00f6nelik \u00e7ocu\u011fa verilen her yanl\u0131\u015f cevap, ilerde onlar\u0131n cinsel hayatlar\u0131nda b\u00fcy\u00fck sorunlara yol a\u00e7abiliyor.", "O SORU B\u0130R G\u00dcN SORULACAK Bir g\u00fcn \u00e7ocu\u011funuz size nas\u0131l d\u00fcnyaya geldi\u011fini soracak.", "\u0130\u015fte bu olgu bir\u00e7ok anne ve baban\u0131n korkulu r\u00fcyas\u0131d\u0131r.", "\u00c7ocu\u011funun bu tip sorular\u0131na maruz kalan ebeveynin ister istemez akl\u0131 kar\u0131\u015f\u0131r ve ona cinselli\u011fi nas\u0131l anlatmas\u0131 gerekti\u011fini bilemez.", "Ancak verdi\u011finiz her cevab\u0131n ve bu cevaplar\u0131n niteli\u011finin, \u00e7ocu\u011funuzun gelecekteki cinsel hayat\u0131na olumlu ya da olumsuz y\u00f6n verece\u011fini biliyor musunuz?", "KORKUTURSANIZ C\u0130NSELL\u0130\u011e\u0130N\u0130 MAHVEDEB\u0130L\u0130RS\u0130N\u0130Z \u00c7ocu\u011fa cinsel e\u011fitim verme s\u00fcreci olduk\u00e7a hassas.", "\u00c7ocuklar\u0131n cinsellikle ilgili sorular\u0131 veya cinsel organlar\u0131yla oynamalar\u0131 anne ve babalar\u0131 korkutan bir olgu ve ebeveynler bu sorularla muhatap olmamak i\u00e7in \u00e7ocuklar\u0131n\u0131 korkutmaya meyilli oluyorlar.", "K\u0131z \u00e7ocuklar\u0131na y\u00f6nelik, \u201cBaca\u011f\u0131n\u0131 \u00f6rt\u201d veya \u201cEte\u011fini kapat\u201d gibi s\u00f6ylemler ne kadar masum olursa olsun ilerde onlar\u0131n vajinismus sorunuyla kar\u015f\u0131 kar\u015f\u0131ya gelmesine zemin haz\u0131rlayabiliyor.", "Erkek \u00e7ocuklar\u0131n da cinsel organlar\u0131yla oynad\u0131\u011f\u0131nda onlara s\u00f6ylenen \u201cKopar\u0131r\u0131m\u201d veya \u201cOynarsan d\u00fc\u015fer\u201d gibi korkutma s\u00f6zleri, onlar\u0131 gelecekte erken bo\u015falma ve sertle\u015fme sorunlar\u0131n\u0131 ya\u015fayabilen bir hale getirebilir.", "D\u00dcR\u00dcST OLUN!", "Aileler cinsellikle seks e\u011fitimini birbirine kar\u0131\u015ft\u0131r\u0131yor.", "Bu da anne ve baba da korkulara yol a\u00e7\u0131yor.", "Oysa do\u011fru verilmeyen cinsel e\u011fitim ve merakl\u0131 sorular\u0131na tatminkar yan\u0131tlar\u0131n verilmemesi \u00e7ocukta bir yara haline geliyor.", "Bu durum onun ilerdeki cinsel hayat\u0131n\u0131 s\u0131k\u0131nt\u0131ya sokabilecek cinsel i\u015flev bozukluklar\u0131na neden olabiliyor.", "Bu da fark\u0131nda olmadan ailelerin yanl\u0131\u015f tutumlar\u0131ndan kaynaklanabiliyor.", "Cinsel e\u011fitim do\u011fumdan ba\u015flayarak ergenlik d\u00f6nemine kadar olan d\u00f6nemi kapsar ve bu e\u011fitime ba\u015flamak i\u00e7in belirli bir ya\u015f yoktur.", "HER \u015eEY\u0130 B\u0130R KEREDE ANLATMAYIN Genelde \u00e7ocuklar\u0131n merak\u0131 3-4 ya\u015flar\u0131ndayken ba\u015flar.", "Hareket tarz\u0131n\u0131zda \u00f6ncelikle \u00e7ocu\u011funuza bu konuyu sade bir dille anlatman\u0131z uygundur.", "Onlara kar\u015f\u0131 d\u00fcr\u00fcst olun ve anla\u015f\u0131lmaz bir nokta b\u0131rakmay\u0131n.", "Anlat\u0131m\u0131n\u0131z\u0131 bilimsel kaynaklardan veya bu konuda yaz\u0131lm\u0131\u015f ba\u015fvuru kitaplar\u0131ndan yararlanarak destekledi\u011finiz takdirde bu s\u0131k\u0131nt\u0131l\u0131 durumu rahatl\u0131kta atlatabilirsiniz.", "Ancak bu g\u00fcn\u00fcn gelip \u00e7ataca\u011f\u0131n\u0131 d\u00fc\u015f\u00fcnerek haz\u0131rlan\u0131p, sonra bir kerede t\u00fcm bilgileri \u00e7ocu\u011funuza anlatman\u0131z kesinlikle do\u011fru olmaz.", "Bu sefer de fazla bilgi y\u00fckleyip \u00e7ocuklar\u0131n\u0131z\u0131n kafas\u0131n\u0131 iyice kar\u0131\u015ft\u0131rabilirsiniz.", "\u0130\u015fte \u00e7ocuklara do\u011fru cinsel e\u011fitimi vermeniz i\u00e7in alt\u0131n kurallar: Cinselli\u011fi konu\u015fmaktan korkmay\u0131n.", "Bunu \u00e7ocu\u011funuzun di\u011fer alanlarda oldu\u011fu gibi bu alandaki geli\u015fimi i\u00e7in do\u011fal bir s\u00fcre\u00e7 olarak g\u00f6r\u00fcn ve \u00e7ocu\u011funuza bu \u015fekilde yakla\u015f\u0131n.", "\u00c7ocu\u011funuzu pornografik \u00f6\u011felerden uzak tutmak i\u00e7in televizyon izledi\u011fi saatleri kontrol alt\u0131nda tutun ve internet gibi ileti\u015fim ara\u00e7lar\u0131na filtreleme sistemlerini uygulay\u0131n.", "Sorular\u0131n\u0131 sormaya ba\u015flad\u0131\u011f\u0131 ilk andan itibaren onunla iyi bir ileti\u015fim kurun.", "Ona kar\u015f\u0131 d\u00fcr\u00fcst olun.", "\"Leylek Hikayesi\" anlatmak yerine olan\u0131 sade ve anlayaca\u011f\u0131 ifadelerle aktar\u0131n.", "Her \u015feyi hemen anlatmay\u0131n ve anlayamayaca\u011f\u0131 detaylara girmeyin.", "\u00c7ocu\u011funuzun sizden farkl\u0131 bir hayat g\u00f6r\u00fc\u015f\u00fc olmas\u0131 \u00f6nemlidir.", "Bu y\u00fczden cinsellikle ilgili konular\u0131 ona aktar\u0131rken ger\u00e7ekten sizin neye inand\u0131\u011f\u0131n\u0131z\u0131 da belirleyin.", "Kendi inan\u00e7lar\u0131n\u0131zdan yola \u00e7\u0131karken aile de\u011ferlerinizi belirleyin.", "\u00c7\u00fcnk\u00fc aile de\u011ferleri farkl\u0131l\u0131klar g\u00f6sterebilir.", "\u00d6nemli olan belirledi\u011finiz bu de\u011ferleri ona aktarmay\u0131 ba\u015farabilmenizdir.", "\u00c7ocu\u011fun soru sormas\u0131n\u0131 bekleyin.", "Hala soru gelmiyorsa muhtemelen ya sormay\u0131 denemi\u015f ancak siz alg\u0131layamam\u0131\u015fs\u0131n\u0131zd\u0131r ya da sizden farkl\u0131 bir kaynaktan besleniyordur.", "Bu durumu iyi g\u00f6zlemleyin ve uygun ortam\u0131 kollayarak baz\u0131 konular\u0131 o sormadan siz anlat\u0131n.", "Sorular\u0131na verdi\u011finiz cevaplarda onun ya\u015f\u0131n\u0131 temel al\u0131n.", "Merak\u0131n\u0131 giderirken kafas\u0131n\u0131 da kar\u0131\u015ft\u0131rmay\u0131n.", "Sordu\u011fu bir soruyu cevaplamak i\u00e7in do\u011fru kelimeleri bulam\u0131yorsan\u0131z o zaman \u201cBana biraz izin ver sana en k\u0131sa zamanda yan\u0131t verece\u011fim\u201d diyerek zaman kazan\u0131n.", "Do\u011fru kaynaklardan yararlanarak veya bir cinsel terapiste dan\u0131\u015farak bilgilerinizi do\u011frulay\u0131n.", "\u00c7ocu\u011funuzun cinselli\u011fi akranlar\u0131ndan \u00f6\u011frenmesi yanl\u0131\u015f olabilir.", "\u00c7\u00fcnk\u00fc ald\u0131\u011f\u0131 bilginin ne kadar do\u011fru oldu\u011funu bilemeyiz.", "Bu nedenle onunla konu\u015furken, baz\u0131 konular\u0131n \u00f6zel oldu\u011funu ve herkesle konu\u015fulmamas\u0131 gerekti\u011fini vurgulaman\u0131z yararl\u0131 olur.", "Merak\u0131n\u0131 sizinle gidermesini sa\u011flamak i\u00e7in de \u201cSorun varsa bizimle rahat\u00e7a payla\u015fabilirsin\u201d demeniz etkili olur.", "\u00c7ocuklar genellikle \u00f6\u011frendiklerini arkada\u015flar\u0131na veya karde\u015fine uygulama e\u011filimi i\u00e7ine girmezler.", "\u00c7\u00fcnk\u00fc hormonlar\u0131 bir yeti\u015fkin kadar geli\u015fmi\u015f de\u011fildir.", "Bu nedenle anlatt\u0131klar\u0131n\u0131z\u0131 oyunlar\u0131na malzeme yapacakt\u0131r.", "Ancak tepki verildi\u011finizi fark ederse oyunlar\u0131n\u0131 artt\u0131rabilir.", "Arada bir s\u00fcreci takip etmeniz iyi olur.", "Kesinlikle onu korkutmay\u0131n.", "Cinsellikle ilgili s\u00f6yledi\u011finiz her yanl\u0131\u015f ifade veya korkutucu s\u00f6z \u00e7ocu\u011funuzun gelece\u011finde ciddi cinsel i\u015flev sorunlar ya\u015famas\u0131na yol a\u00e7abilir.", "K\u0131z \u00e7ocuklar\u0131na annelerinin, o\u011flan \u00e7ocuklar\u0131na babalar\u0131n\u0131n cinsel e\u011fitim vermesi gerekti\u011fi alg\u0131s\u0131 yanl\u0131\u015ft\u0131r.", "Do\u011fru olan, \u00e7ocuk kime sormu\u015fsa onun veya ebeveynin birlikte yan\u0131tlamas\u0131d\u0131r.", "\u00d6nemli olan bunu do\u011fal bir s\u00fcre\u00e7 olarak ve \u00e7ocu\u011fun daha da ilgisini \u00e7ekecek bir hale getirmeden ge\u00e7irmektir.", "Asla \u00e7ocu\u011funuzla yata\u011f\u0131n\u0131z\u0131 payla\u015fmay\u0131n.", "Mutlaka onun kendine ait bir yata\u011f\u0131 olmal\u0131d\u0131r.", "Bazen k\u0131sa s\u00fcreli olarak birlikte uyumak istemesini \u00e7ok nadir durumlarda geri \u00e7evirmeyin ama yata\u011f\u0131na geri d\u00f6nmesi gerekti\u011fini mutlaka ona s\u00f6yleyin.", "Odalar\u0131n \u00f6zel oldu\u011funu ona anlat\u0131n.", "Sizin odan\u0131za girerken oran\u0131n t\u0131pk\u0131 kendisininki gibi \u00f6zel oldu\u011funu ve izin almas\u0131 gerekti\u011fini vurgulay\u0131n.", "E\u011fer odan\u0131za izinsiz girmeye devam ediyorsa bu durumun ho\u015funuza gitmedi\u011fini ona s\u00f6z ve davran\u0131\u015flar\u0131n\u0131zla hissettirin.", "3-4 ya\u015f\u0131ndan sonra onunla \u00e7\u0131plak banyoya girmeniz do\u011fru bir davran\u0131\u015f olmaz.", "Bu ya\u015flardan itibaren e\u011fer banyo yapmas\u0131na yard\u0131m etmeniz gerekiyorsa \u00f6rt\u00fcnmeniz uygun olacakt\u0131r.", "Yeti\u015fkinin v\u00fccut \u00f6l\u00e7\u00fcleri ile kendisininkini kar\u015f\u0131la\u015ft\u0131ran \u00e7ocu\u011fun kafas\u0131 kar\u0131\u015fabilir.", "Banyonun mahremiyet alan\u0131 oldu\u011funu ona hissettirin ve siz de onun mahremiyetine sayg\u0131 duyun.", "\u00c7ocu\u011funuza cinsel organ\u0131n\u0131 ba\u015fkas\u0131na g\u00f6stermenin yanl\u0131\u015f bir davran\u0131\u015f oldu\u011funu s\u00f6yleyin."]}