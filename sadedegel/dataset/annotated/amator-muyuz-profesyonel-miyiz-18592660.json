{
    "sentences": [
        "Amatör müyüz profesyonel miyiz?",
        "Doksanlı yıllara baktığımda o dönmede amatör ruhunun bugüne nazaran daha ağır bastığını görebiliyorum.",
        "Erkeklerde Alaaddin Karagöz, Erhan Oral, Mustafa Azkara, Efe Üstündağ gibi oyuncularımız ülkemizde yapılan uluslararası turnuvalarda teklerde ve çiftlerde birçok şampiyonluklara imza attılar.",
        "Sonra Türk tenisinde amatörlükten profesyonelliğe geçiş dönemi başladı.",
        "Zaten bizim en çok bocaladığımız süreç de bu oldu halen de devam ediyor.",
        "Türk tenisi kabuk değiştiriyor dedik.",
        "Fakat bir türlü istediğimiz tarzda profesyonelliği benimseyemedik.",
        "Gençlerimiz Okul, Aile hatta bazen antrenörlerin birbirinden farklı görüşleri arasında bocalayıp duruyorlar.",
        "Tenisçilerimiz profesyonel olmak istiyor fakat profesyonel gibi yaşamıyorlar (yaşayamıyorlar).",
        "Bu seneki Federasyon takviminde ülkemizde Profesyonel tenis turnuvalarının en düşük sınıfı sayılan Future serilerinden erkelerde takribi 35 ve Bayanlarda 40’ın üstünde turnuva var.",
        "Turnuva sayısı açısından Avrupa’da birinciyiz.",
        "Gerçekten övünecek bir konu.",
        "Yüzlerce yabancı tenisçi değişik şehirlerimizde (çoğunlukla Güney’de) iyi otellerde kalıyorlar, turnuvalarda puan topluyorlar üstelik kazandıkları para ödülü ile biraz olsun masraflarını da karşılıyorlar.",
        "Ne yazık ki bizim tenisçilerin aldıkları sonuçlar acısından pek övünecek bir halimiz yok.",
        "Bizimkiler fazla masraf yapmadan ayaklarına gelen bu fırsatı ne yazık ki iyi değerlendiremiyorlar.",
        "Başarı oranımız çok düşük.",
        "Tenisçilerimizin (Erkeklerde)  bilhassa teklerde nerede ise yüzde 90’ı ilk turlarda eleniyorlar.",
        "Çoğu ön elemeden ana Tabloya bile çıkamıyorlar.",
        "Arada bir çiftler kategorisinde sesimizi biraz olsun duyurabiliyoruz.",
        "Geçtiğimiz haftalarda Haluk Akkoyun’ nun teklerde çeyrek finale çıkması büyük başarı sayılıyor.",
        "Anlayacağınız turnuva düzenlemek bizim için şimdilik daha ziyade bir ‘’turizm’’ hizmet sektörü olarak devam ediyor.",
        "Bizim tenisçilerin yabancılardan tek farkı profesyonel gibi yaşamamaları!"
    ]
}
