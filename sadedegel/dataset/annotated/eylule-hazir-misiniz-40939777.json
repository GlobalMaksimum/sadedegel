{"sentences": ["Eyl\u00fcl\u2019e haz\u0131r m\u0131s\u0131n\u0131z?", "29 A\u011fustos 2018 PAYLA\u015e Yorum yaz A Hayat\u0131n normal d\u00fczenine d\u00f6nmesine, okullar\u0131n a\u00e7\u0131lmas\u0131na yani Eyl\u00fcl ay\u0131na \u00e7ok az kald\u0131.", "Yeni alb\u00fcmler, yeni \u00e7\u0131k\u0131\u015flar, sonbahar ve k\u0131\u015f d\u00f6nemindeki etkinlik planlar\u0131 dahil hepsi Eyl\u00fcl ay\u0131n\u0131 bekliyor d\u00f6rt g\u00f6zle.", "Ben de haz\u0131rl\u0131klar\u0131 bir s\u00fcredir devam eden ve \u0130stanbul\u2019un bir\u00e7ok yerinde afi\u015fleriyle duvarlar\u0131 renklendiren Eyl\u00fcl ay\u0131nda b\u00fcy\u00fck ses getirecek iki festivale bu yaz\u0131 ile biraz daha yak\u0131ndan bakmak istedim.", "fizy \u0130stanbul M\u00fczik Haftas\u0131 Bu sene 18-23 Eyl\u00fcl d\u00f6neminde ilki d\u00fczenlenecek olan yepyeni bir festival ba\u015fl\u0131yor.", "fizy \u0130stanbul M\u00fczik Haftas\u0131 hem m\u00fczik d\u00fcnyas\u0131n\u0131n y\u0131ld\u0131zlar\u0131n\u0131 bir araya getiriyor, hem de ger\u00e7ekle\u015fecek paneller ve imza g\u00fcnleriyle farkl\u0131 ve zengin bir m\u00fczik deneyimi sunmay\u0131 hedefliyor.", "4 ayr\u0131 sahnede 30\u2019dan fazla performans, paneller, s\u00f6yle\u015filer, imza g\u00fcnleriyle dopdolu bir program bizleri bekliyor.", "fizy ana sponsorlu\u011funda, Atlantis Yap\u0131m, Zorlu Performans Sanatlar\u0131 Merkezi ve SM Production Group organizasyonuyla ger\u00e7ekle\u015fecek olan festivalin ilk isimleri ge\u00e7ti\u011fimiz g\u00fcnlerde a\u00e7\u0131kland\u0131.", "18-23 Eyl\u00fcl aras\u0131nda d\u00fczenlenecek olan festivalde Athena, Kenan Do\u011fulu, MF\u00d6, Ayhan Sicimo\u011flu, B\u00fclent Orta\u00e7gil, Edis, Emre Altu\u011f, Gripin, Kalben, Simge Sa\u011f\u0131n, Tuna Kiremit\u00e7i, mor ve \u00f6tesi, Nil Karaibrahimgil, Selda Ba\u011fcan, \u015eebnem Ferah ve Teoman gibi b\u00fcy\u00fck isimler yer al\u0131yor.", "Bu isimlere ek olarak beni inan\u0131lmaz heyecanland\u0131ran Erlend \u00d8ye & La Comitiva konseri de ayn\u0131 d\u00f6nemde festivalde yer al\u0131yor.", "Kings Of Convenience\u2019\u0131n sempatik \u00fcyesi Erlend \u00d8ye son 1 senedir birlikte La Comitiva ile birlikte turnedeydi.", "Turneleri kapsam\u0131nda \u0130stanbul\u2019a da geliyor olmalar\u0131 harika haber.", "19 Eyl\u00fcl\u2019de Erlend \u00d8ye & La Comitiva\u2019n\u0131n performans\u0131n\u0131 Zorlu Performans Sanatlar\u0131 Merkezi\u2019nde izlemek m\u00fcmk\u00fcn olacak.", "Di\u011fer yandan birlikteliklerinin 25.", "y\u0131l\u0131n\u0131 kutlayan Peter Kruder ve Richard Dorfmeister\u2019\u0131n ortak projesi Kruder & Dorfmeister 25 Years Anniversary DJ set ile 21 ve 22 Eyl\u00fcl olmak \u00fczere 2 gece \u00fcst \u00fcste fizy \u0130stanbul M\u00fczik Haftas\u0131\u2019nda unutulmaz bir performansa imzaya haz\u0131rlan\u0131yorlar.", "fizy \u0130stanbul M\u00fczik Haftas\u0131\u2019n\u0131n g\u00fcnl\u00fck ve kombine olmak \u00fczere farkl\u0131 se\u00e7eneklerde biletleri sat\u0131\u015fta, biletler t\u00fckenmeden plan yapmakta fayda var.", "Red Bull Music Festival \u0130stanbul\u2019da Paris, Berlin ve New York\u2019un da aralar\u0131nda bulundu\u011fu 16 farkl\u0131 \u015fehirde m\u00fczikseverleri bir araya getiren Red Bull Music Festival 26-30 Eyl\u00fcl tarihleri aras\u0131nda \u0130stanbul\u2019u da radar\u0131na almaya haz\u0131rlan\u0131yor.", "\u0130stanbul\u2019da ilk kez d\u00fczenlenecek olan festival asl\u0131nda gelenekselle\u015fme yolunda hedefi olan bir organizasyon.", "Be\u015f g\u00fcne yay\u0131lan d\u00f6rt farkl\u0131 konsept, film g\u00f6sterileri ve iki farkl\u0131 sergi ile 60 sanat\u00e7\u0131n\u0131n yer alaca\u011f\u0131 Red Bull Music Festival \u0130stanbul\u2019u 7 farkl\u0131 mekanda farkl\u0131 ve zengin m\u00fczik t\u00fcrleriyle bir araya getirmeye haz\u0131rlan\u0131yor.", "Round Robin Avusturya Konsoloslu\u011fu Bah\u00e7esi\u2019nde daha \u00f6nceleri pek de denk gelmedi\u011finiz farkl\u0131 bir m\u00fczik gecesi olacak.", "Farkl\u0131 disiplinlerden 16 m\u00fczisyen do\u011fa\u00e7lama olarak sahnede performanslar yapacaklar.", "Round Robin\u2019in format\u0131nda sahneye gelen ilk m\u00fczisyen \u00f6ncelikle be\u015f dakika solo olarak do\u011fa\u00e7lama yap\u0131yor, ard\u0131ndan sahneye ikinci m\u00fczisyen geliyor ve ikili yine be\u015f dakika boyunca duo olarak do\u011fa\u00e7lama performans sergiliyorlar.", "Ak\u0131\u015f ilk gelen m\u00fczisyenin sahneden inmesi ve di\u011fer m\u00fczisyenin yeni konu\u011funu a\u011f\u0131rlamas\u0131 ile devam ediyor.", "Murat Ertel\u2019in k\u00fcrat\u00f6rl\u00fc\u011f\u00fcnde; Ah!", "Kosmos,\u00a0Cahit Berkay\u00a0(Mo\u011follar),\u00a0Chyltys,\u00a0Dr. Das\u00a0(Asian Dub Foundation),\u00a0G\u00f6k\u00e7e G\u00fcr\u00e7ay\u00a0(Gevende),\u00a0Eralp G\u00fcven\u00a0(Islandman),\u00a0Hans Joachim Irmler\u00a0(Faust), Lydia Kavina,\u00a0\u015eirin\u00a0Pancaro\u011flu,\u00a0Aybike \u00c7elik \u00d6zbey\u00a0(Reptilians From Andromeda),\u00a0Okay Temiz\u00a0ve\u00a0Hakan Vreskala\u00a0gibi \u00e7ok \u00f6zel ve birbirinden yetenekli isimler bu sahnede yer alacak.", "East Vs West 28 Eyl\u00fcl\u2019de hip hop\u2019un \u00e7eki\u015fmeli Do\u011fu Yakas\u0131 ve Bat\u0131 Yakas\u0131 Red Bull Music Festival \u0130stanbul kapsam\u0131nda bir araya gelecekler.", "28 eyl\u00fcl Cuma ak\u015fam\u0131 ger\u00e7ekle\u015fecek olan bu performansta Bo\u011faz\u2019\u0131n ortas\u0131nda bir MC ve bir de beatmaker biri do\u011fuyu biri de bat\u0131y\u0131 temsilen sahnede olacaklar.", "Zorlu PSM\u2019de ise ayn\u0131 g\u00fcn\u00fcn gecesinde hip hop k\u00fclt\u00fcr\u00fc ile dolu dolu olacak.", "Bu \u00f6zel gecede Kamufle ve Dostlar\u0131, Ezhel, \u0130ngiliz en ba\u015far\u0131l\u0131 kad\u0131n MC\u2019lerinden Little Simz ve Amerikal\u0131 rapper Zebra Katz sahne alacaklar.", "20 Years of RBMA 1998\u2019de kurulan Red Bull Music Academy 20\u2019nci ya\u015f\u0131n\u0131 Red Bull Music Festival Istanbul\u2019da 12 saat aral\u0131ks\u0131z m\u00fczikle kutlamaya haz\u0131rlan\u0131yor.", "RBMA gecesinde m\u00fczi\u011fin yan\u0131 s\u0131ra ayr\u0131ca g\u00f6rsel \u015f\u00f6lene de tan\u0131kl\u0131k edece\u011fiz.", "29 Eyl\u00fcl Cumartesi ak\u015fam\u0131 Beykoz Kundura Fabrikas\u0131\u2019nda ger\u00e7ekle\u015fecek olan gecede Rave sahnesinde Robogeisha ve Seretan, Sassy J ve Volcov, John Talabot ve Axel Boman\u2019\u0131n projesi Talaboman performans\u0131 yer al\u0131yor.", "Sabah\u0131n ilk \u0131\u015f\u0131klar\u0131nda Bar\u0131\u015f K ve Vladimir Ivkovic B2B sahnede olacaklar.", "Gecenin deneysel sahnesinde ise Pan Daijing, The Bug vs Miss Red, \u0130pek G\u00f6rg\u00fcn ve Fennesz ortak performans\u0131 ile Dopplereffekt yer alacak.", "Art of B-Movies Festival boyunca Ye\u015fil\u00e7am d\u00f6nemine damgas\u0131n\u0131 buran B-Movie ak\u0131m\u0131ndan \u00f6rneklere yer veriliyor.", "Kad\u0131k\u00f6y Sinemas\u0131\u2019nda be\u015f g\u00fcn boyunca bu t\u00fcr\u00fcn k\u00fclt yap\u0131mlar\u0131 izleyici kar\u015f\u0131s\u0131na tekrardan \u00e7\u0131kacak.", "Art of B-Movies temas\u0131 kapsam\u0131nda yer alan bir di\u011fer \u00f6zel etkinlik ise 27 Eyl\u00fcl Per\u015fembe ak\u015fam\u0131 Kad\u0131k\u00f6y Sinemas\u0131\u2019nda ger\u00e7ekle\u015fecek.", "Gaye Su Akyol ve Bubituzak sahnede \u2018Y\u0131lmayan \u015eeytan\u2019 filmine bir canl\u0131 performans ile soundtrack olu\u015fturacaklar.", "\u2018Michael Jackson-On The Wall\u2019 Sergisi Bayram tatilinde \u0130ngiltere\u2019deydim.", "Londra\u2019daki k\u00fclt\u00fcr ve sanat \u00e7e\u015fitlili\u011finden vakit bulduk\u00e7a faydalanmaya gayret ettim.", "M\u00fcze ziyaretleri s\u0131ras\u0131nda National Portrait Gallery\u2019de Haziran ay\u0131nda a\u00e7\u0131lan ve Ekim\u2019e kadar devam edecek olan \u00e7ok \u00f6zel bir Michael Jackson sergisine gitme f\u0131rsat\u0131 buldum.", "Benim gibi MJ hayranlar\u0131n\u0131n ka\u00e7\u0131rmamas\u0131 gereken \u00e7ok \u00f6zel bir sergi oldu\u011fu i\u00e7in sizlere de yazmak istedim.", "\u2018Michael Jackson-On The Wall\u2019 sergisinde modern sanat alan\u0131ndaki bir\u00e7ok sanat\u00e7\u0131ya ilham olmu\u015f eserlere yer verilmi\u015f.", "Michael Jackson\u2019\u0131n m\u00fczi\u011fin yan\u0131 s\u0131ra pop k\u00fclt\u00fcr\u00fcne dev katk\u0131s\u0131, modern sanat alan\u0131nda da nas\u0131l b\u00fcy\u00fck bir ikon oldu\u011funu, sergideki eserleri incelerken bir kere daha fark ediyorsunuz.", "On The Wall\u2019un National Portrait Gallery\u2019deki b\u00f6l\u00fcmlerinde gezerken bir an olsun Michael Jackson\u2019\u0131n sesi sizi b\u0131rakm\u0131yor.", "Her k\u00f6\u015feden Michael Jackson\u2019\u0131n \u015fark\u0131lar\u0131n\u0131 ve konu\u015fmalar\u0131n\u0131 duyuyorsunuz.", "Koridorun sonunda \u00f6zel bir salonda 42 dakikal\u0131k bir video \u00e7al\u0131\u015fmas\u0131 dikkatimi \u00e7ekti.", "Candice Breitz adl\u0131 G\u00fcney Afrikal\u0131 sanat\u00e7\u0131 Almanya ve Avusturya\u2019daki Michael Jackson hayranlar\u0131ndan 16 tanesini \u2018Thriller\u2019 alb\u00fcm\u00fcn\u00fc ba\u015ftan sonra s\u00f6ylemelerini istemi\u015f ve bunu tek tek kameraya alm\u0131\u015f.", "16 ki\u015finin alb\u00fcm performans\u0131 s\u0131ras\u0131nda giydikleri k\u0131yafetlere de, performanslar\u0131na da hi\u00e7 kar\u0131\u015fmam\u0131\u015f.", "Yap\u0131lan \u00e7ekimler Breitz\u2019in \u00e7al\u0131\u015fmas\u0131 i\u00e7in 16 tane yan yana ekranda senkron bir \u015fekilde bir ak\u0131\u015fa oturtulmu\u015f.", "\u2018Thriller\u2019 alb\u00fcm\u00fcn\u00fcn MJ hayranlar taraf\u0131ndan s\u00f6ylendi\u011fi \u00f6zel performanslar\u0131n\u0131 izlerken, yediden yetmi\u015fe Jackson\u2019\u0131n hayranlar\u0131 \u00fczerindeki etkisini daha iyi anl\u0131yorsunuz.", "48 sanat\u00e7\u0131n\u0131n eserlerinin yer ald\u0131\u011f\u0131 bu \u00f6zel sergide Andy Warhol, David LaChalleppe ve Kehinde Wiley\u2019in \u00e7al\u0131\u015fmalar\u0131 da sergileniyor.", "\u00d6zellikle David LaChalleppe\u2019nin \u00e7al\u0131\u015fmalar\u0131n\u0131n orijinallerini yak\u0131ndan g\u00f6rmek benim i\u00e7in \u00e7ok \u00f6nemliydi.", "\u00d6n\u00fcm\u00fczdeki 2 y\u0131l boyunca Paris, Bonn ve Finlanda\u2019y\u0131 gezecek olan bu \u00f6zel sergiyi \u0130ngiltere\u2019deyken yakalamak isteyenler 21 Ekim\u2019e kadar National Portrait Gallery\u2019de g\u00f6rebilirler."]}