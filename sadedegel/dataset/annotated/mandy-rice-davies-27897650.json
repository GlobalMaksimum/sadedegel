{
    "sentences": [
        "Mandy Rice - Davies 24 Ocak 2015 PAYLAŞ Yorum yaz A Mini etekli genç kadın Manchester oteli resepsiyon görevlisi Jayne’i rehine almış kurulu plak gibi konuşuyor.",
        "İngiltere’de 1965 Dünya Güreş Şampiyonası’nı izlemek için Manchester’dayım.",
        "Kilosunda favori gösterilen Ahmet Ayık’la lobide röportaj yapacağım.",
        "Kameram odamda, oda anahtarımı almak için sabırsızlanıyorum.",
        "Jayne el kol işaretiyle istediğim anahtarı verirken ‘’Sen asıl Mandy ile röportaj yap’’ diye sürekli konuşan genç kadını işaret ediyor.",
        "Çilli yanakları, hafifçe öne kalkık burnu dışında görünüm özelliği yok minili kadının.",
        "Jayne dudak büktüğümü görünce \"Mandy Rice Davis o\" diyor.",
        "En yakın arkadaşı Christine Keeler ile Mandy son yüzyılda İngiltere’de önde gelen Profumo seks skandalının kahramanı(!",
        ") İngilizlerin 60 lı yıllarda TV’lerde, gazete sayfalarında görüntülerini ezberlediği, kaküllü saç modasını başlatan Mandy’ye hiç benzetemedim.",
        "Jayne’e \"Öyleyse ben de Clark Gable’ım\" dedim.",
        "Konuşmamıza kulak kabartan mini etekli kadın \"Gel benimle\" diyerek bileğimi kavradı.",
        "Birlikte yürüyerek koridor sonunda bir odaya geldik.",
        "İçeri girerken \"Gözünü kapa, dön deyinceye kadar kapıda kal\" dedi.",
        "Birkaç dakika sonra yanıma geldi.",
        "Şaşkınlıkla etrafıma bakınıyorum.",
        "Masa üstünde bir dizi peruka, maket başlara geçirilmiş, sıvı sabun, losyon şişeleri, makas, tarak, fırçalar, plastik kutularda kirpikler her yerde.",
        "Minili kadın edalı gülücükle poz veriyor.",
        "Kumral perukasının kakülü çift katlı takma kirpiklerine düşmüş.",
        "Ten kremi çillerini örtmüş, maskara boyası mavi gözlerini çerçevelemiş, \"Mandy\" diyorum, yanıtı \"Evet\".",
        "Gece kulübü dansçısı Mandy ile part-time model kankası Christine, ‘soylu’ denilen İngiliz aristokratlarıyla kısa süreli ilişkiye girdiler.",
        "Sosyete doktoru Stephen Ward evini açtığı iki hayat kadınını ‘soylu’ lordlara pazarladı.",
        "Mandy ve Christine ev paylaşma yanısıra zengin, nüfuslu erkekleri de birlikte kullandılar.",
        "Harp Bakanı John Profumo 21 yaşındaki Christine’i metres tutunca istihbarat örgütü M15 hayat kadınının Sovyet deniz ataşesi Yevgeny İvanov’la da birlikteliğini açıkladı.",
        "Soğuk Harb’in doruğunda patlayan skandal ilkin Profumo’nun akabinde Başbakan Harold McMillan istifasıyla hükümet düşmesine yol açtı.",
        "Parlamentoda Christine ile Mandy ifade verdiler.",
        "Mandy soylu müşterileri arasında Lord Astor’un kimliğini açıklayınca popüler politikacı inkar etti.",
        "Mandy gazetecilere ‘’Yattım diyecek değil ki, tabi inkar edecek\" yanıtını verdi.",
        "İki genç kızı soylulara pazarlayan doktor Ward tahkikat kararlarını açıklama arefesinde intihar etti.",
        "Parlamento, Harp Bakanı Profumo’nun devlet sırlarını Sovyet ataşesi İvanov’a sızdırılmasında suçsuz buldu.",
        "Christine ile Mandy parlamento soruşturmalarında aklandılar.",
        "İki hayat kadını dönemin The Beatles, Rolling Stones, Mary Quant gibi pop kültürü ikonları uzun süre manşetlerden inmediler.",
        "Mandy ile Christine’in hayatı romanlara, filmlere konu oldu.",
        "Mandy İngiltere’den başlayıp İspanya ve İsrail’de kulüpler açtı, başından üç evlilik geçti.",
        "Dünya Güreş Şampiyonası’nda tesadüfen Türk kafilesiyle aynı otelde kaldı.",
        "Rezervasyon görevlisi Jayne \"Ahmet’e (Ayık) hayran oldu\" dedi.",
        "Mandy Rice Davies aralık sonunda hayata göz yumdu.",
        "70 yaşında idi."
    ]
}
