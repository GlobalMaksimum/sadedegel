{
    "sentences": [
        "Uzun tatiller bitti.",
        "Üstelik günler kısaldı, güneş daha az görünür oldu.",
        "Tek başına enerji kaynağı olan güneş ışığından yoksun kaldığımız sonbahar ve kış günleri hüznü çağırıyor.",
        "Daha da kötüsü, mevsim depresyonu denilen soruna zemin hazırlıyor.",
        "Bırakın seyahatlere çıkmayı, yataktan çıkmaya dahi güç bırakmıyor.",
        "Kendinizi isteksiz, durgun, enerjisiz, yorgun hissetmeniz, hayattan keyif alamamanız, konuşma, hareket ve düşüncelerinizin yavaşlaması mevsim depresyonunu işaret ediyor.",
        "Ayrıca konsantrasyon ve zihnin canlılığı azalıyor.",
        "Karar verme yetisi kısıtlanıyor.",
        "Kısacası her şey ama her şey zorlaşıyor.",
        "Hisar Intercontinental Hospital uzman psikoloğu Gülşah Yahşi benzer belirtileri birkaç gün herkesin yaşayabileceğini ancak mevsim depresyonundan söz etmek için en az iki hafta sürmesi gerektiğini hatırlatıyor.",
        "Sonbaharda güneş ışınlarının azalmasıyla birlikte depresif duygulardaki artışın sorumlusu, melatonin hormonu.",
        "Karanlık nedeniyle beyindeki melatonin hormonu daha çok salgılanıyor.",
        "Melatonin için uykuyu çağıran hormon diyebiliriz.",
        "Haliyle günlerin daha geç aydınlanması, daha erken kararması da salınımını arttırıyor.",
        "Mevsimsel depresyonla başetmek için: · Herkes böyle bir süreçten geçebilir.",
        "Bu, bir zayıflık değil durumu kabul edin.",
        "Ama iki haftadan uzun sürerse profesyonel destek almaktan kaçınmayın.",
        "· İyi hissettiren her türlü etkinliğe katılın.",
        "· Geri dönüşü güç olan kararlar vermeyin.",
        "· Yalnız kalmamaya özen gösterin, sevdiğiniz kişilerle sürekli iletişim halinde olun.",
        "· İlgi alanlarınızı arttırın.",
        "· Olumsuz düşüncelerinizin farkına varmaya ve o yapıyı değiştirmeye çalışın.",
        "· Duygularınızı yakınlarınızla paylaşın.",
        "· Sporla uğraşın ve uykunuzu düzene sokun.",
        "· Hayatınızda olumlu değişiklikler yaptığınız halde ruh halinizde herhangi bir iyileşme görmüyorsanız mutlaka bir uzmandan destek alın.",
        "· Güneşten olabildiğince yararlanın.",
        "Özellikle güneşli günlerde park, bahçe ve deniz kıyılarının tadını çıkarın."
    ]
}
