{"sentences": ["300-330 1 Kas\u0131m 2016 PAYLA\u015e Yorum yaz A Belki iki senedir adaylarda farkl\u0131l\u0131klar olmakla beraber her \u015feye ra\u011fmen Clinton\u2019un ba\u015fkan se\u00e7ilece\u011fine dair kanaatim vard\u0131.", "Tabii ki bunu her defas\u0131nda ifade ederken \u201c\u015fartlarda beklenmedik geli\u015fmeler olmamas\u0131\u201d durumunda s\u00f6z\u00fcm\u00fc eklemi\u015ftim.", "Yine kanaatimce Trump\u2019\u0131n Cumhuriyet\u00e7i Parti aday\u0131 olmas\u0131 bir s\u00fcrprizdi.", "Trump\u2019\u0131n adayl\u0131\u011f\u0131 kimsenin beklemedi\u011fi, ama Clinton\u2019un yar\u0131\u015ftaki \u015fans\u0131n\u0131 daha da artt\u0131ran bir hadise oldu.", "Ancak \u015fu ger\u00e7e\u011fi de unutmamak laz\u0131m; Clinton \u00e7ok sevilen, \u00e7ok desteklenen ya da istisnas\u0131z herkesin arkas\u0131nda olmazsa olmaz diyerek durdu\u011fu bir aday olmad\u0131 hi\u00e7bir zaman.", "Buna ra\u011fmen Trump\u2019\u0131n Clinton\u2019un rakibi olarak \u00f6n se\u00e7imlerden \u00e7\u0131kmas\u0131 Clinton\u2019a avantaj sa\u011flad\u0131.", "Ya\u015fanan geli\u015fmeler ve se\u00e7ime bir hafta kala geldi\u011fimiz durumda da Clinton anketlerde Trump\u2019\u0131n \u00f6n\u00fcnde seyretmekte.", "Tabii ki ge\u00e7en haftaya g\u00f6re aralar\u0131ndaki fark daha da azald\u0131.", "Bu azalman\u0131n nedeninin Clinton\u2019un e-maillerinin tekrar soru\u015fturmaya al\u0131nmas\u0131 oldu\u011funu zaten art\u0131k herkes biliyor.", "Son yaz\u0131mda da ifade etti\u011fim kanaatim, Clinton\u2019un bu se\u00e7imi 300-330 band\u0131nda bir elektoral oy ile kazanaca\u011f\u0131 idi.", "Peki, bu kanaatim hangi fakt\u00f6rler \u0131\u015f\u0131\u011f\u0131nda olu\u015ftu?", "Eyaletlerdeki anketlerin ortalamalar\u0131, Amerika\u2019daki son sekiz se\u00e7imdir seyreden se\u00e7men davran\u0131\u015f\u0131, demografik olarak adaylar\u0131n destek ald\u0131\u011f\u0131 oy kitlelerinin son sekiz se\u00e7im d\u00f6nemine g\u00f6re eyalet bazl\u0131 hareketleri, di\u011fer iki ba\u015fkan aday\u0131n\u0131n iki b\u00fcy\u00fck parti aday\u0131ndan eyalet baz\u0131nda alaca\u011f\u0131 oylar ve bunun Se\u00e7iciler Kurulu\u2019na etkisini g\u00f6z \u00f6n\u00fcnde bulundurdum.", "Ayr\u0131ca ya\u015fanan son hadiselerin eyalet bazl\u0131 se\u00e7men davran\u0131\u015f\u0131na etkisini de hesaba katmak gerekti.", "Bunlar ve bunlar gibi hadiseleri de\u011ferlendirdi\u011fimizde kar\u015f\u0131m\u0131za 300-330 band\u0131nda bir Clinton galibiyeti \u00e7\u0131k\u0131yordu.", "Bu hafta ABD Kongresi\u2019nde senat\u00f6rl\u00fck ve Temsilciler Meclisi \u00fcyeli\u011fi yapm\u0131\u015f bir\u00e7ok isimle g\u00f6r\u00fc\u015ft\u00fcm.", "Bilhassa Cumhuriyet\u00e7i partili olanlarla fikrimi payla\u015ft\u0131\u011f\u0131mda Trump\u2019\u0131n se\u00e7imi kazanaca\u011f\u0131n\u0131 s\u00f6ylediler.", "Bu kimselerin Cumhuriyet\u00e7i olmas\u0131 Trump\u2019\u0131n destek\u00e7isi olduklar\u0131 anlam\u0131na gelmez.", "Bu ayr\u0131nt\u0131 kanaatimce b\u00fcy\u00fck \u00f6nem arz ediyor.", "Objektif oldu\u011funa inand\u0131klar\u0131m Trump\u2019\u0131n kazanaca\u011f\u0131n\u0131 savunurken ve benim 300-330 band\u0131 yorumumu yanl\u0131\u015f bulurken kar\u015f\u0131ma \u015fu tezler ile \u00e7\u0131kt\u0131lar: \u00a0 1) Anketler Brexit\u2019te yan\u0131ld\u0131.", "Anketlerin Kentucky se\u00e7imlerinde 10 puan \u00f6nde g\u00f6sterdikleri aday de\u011fil, di\u011fer aday 10 puanla kazand\u0131.", "Yani anketler art\u0131k eskisi kadar ger\u00e7ekleri birebir yans\u0131tm\u0131yor.", "\u00c7\u00fcnk\u00fc oy verme al\u0131\u015fkanl\u0131\u011f\u0131 olmayan se\u00e7meni hesap edemiyorlar.", "2) \u0130nsanlar sistemden ve sistemin Washington dukal\u0131\u011f\u0131n\u0131n i\u00e7inde olanlardan s\u0131k\u0131ld\u0131lar.", "Bu s\u0131kk\u0131nl\u0131k kar\u015f\u0131s\u0131nda Trump\u2019a y\u00f6neliyorlar ve Hillary ise tam anlam\u0131yla bu stat\u00fckoyu temsil ediyor.", "Yani se\u00e7men al\u0131\u015fkanl\u0131\u011f\u0131\u00a0 olmayan se\u00e7men de bu se\u00e7imlerde sistem d\u0131\u015f\u0131 oy kullanarak Trump\u2019\u0131 se\u00e7er.", "3) Clinton\u2019un e-mail davas\u0131n\u0131n yeniden a\u00e7\u0131lmas\u0131 aradaki fark\u0131 azaltt\u0131.", "Bu fark se\u00e7ime kadar kapan\u0131r ve hatta Trump \u00f6ne ge\u00e7er.", "Kanaatimce yukar\u0131daki s\u00f6ylemlerin se\u00e7meni nas\u0131l etkileyece\u011fi hala tart\u0131\u015fmaya a\u00e7\u0131kt\u0131r.", "\u00c7\u00fcnk\u00fc Hillary sevilmeyen bir aday olabilir, ama Trump\u2019\u0131n da ABD vatanda\u015flar\u0131n\u0131n bir kahraman\u0131 oldu\u011funu s\u00f6ylemek zor.", "B\u00fcy\u00fck eksilerle yola \u00e7\u0131km\u0131\u015f iki aday\u0131n sava\u015f\u0131 bu.", "Beni as\u0131l d\u00fc\u015f\u00fcnd\u00fcren eyalet bazl\u0131 anketlerdeki baz\u0131 oynamalar.", "Mesela benim se\u00e7ime istinaden en b\u00fcy\u00fck iddiam daha evvelki yaz\u0131lar\u0131mda da bahsetti\u011fim gibi Florida eyaleti.", "Clinton Florida\u2019y\u0131 al\u0131rsa b\u00fcy\u00fck ihtimalle i\u015f biter, ama Trump Florida\u2019y\u0131 alamazsa i\u015fi \u00e7ok zor.", "Florida\u2019da son bir ayd\u0131r Clinton, Trump\u2019\u0131n hep \u00f6n\u00fcndeydi.", "Ancak Remington Research ve NY Times/Siena firmalar\u0131n\u0131n son anketlerinde ilk kez Trump d\u00f6rt puan farkla Clinton\u2019un \u00f6n\u00fcne ge\u00e7ti.", "Ger\u00e7i bu iki firman\u0131n anketlerinden iki hafta \u00f6nceki anketlerde de di\u011fer \u015firketler Clinton\u2019u d\u00f6rt be\u015f puan \u00f6nde g\u00f6sterirken\u00a0 bu firmalar e\u015fit ya da bir puan geride g\u00f6steriyordu.", "Bu yaz\u0131y\u0131 Washington\u2019da yazd\u0131\u011f\u0131m s\u0131rada Trump, 1988 senesinden beri Cumhuriyet\u00e7i bir ba\u015fkana oy vermemi\u015f Michigan eyaletini almak \u00fczereydi.", "Florida\u2019da \u00f6ne ge\u00e7mi\u015fti.", "Pensilvanya ve Ohio\u2019da fark\u0131 iyice azaltm\u0131\u015ft\u0131.", "Clinton\u2019un e-mail meselesi git gide b\u00fcy\u00fcyordu ve art\u0131k konu\u015ftu\u011fum kimse net bir \u015fey s\u00f6ylemeye yana\u015fm\u0131yordu.", "\u015eu anda Washington\u2019da Trump\u2019\u0131n ba\u015fkanl\u0131\u011f\u0131 havas\u0131 hakim olmaya ba\u015flad\u0131.", "Demokratlar ciddi anlamda endi\u015feliler.", "Art\u0131k herkesin a\u011fz\u0131nda \u201cher \u015fey o gece belli olacak, ucu ucuna bir se\u00e7im ge\u00e7ecek\u201d s\u00f6ylemleri hakim.", "Bir \u00f6\u011freti vard\u0131r, her \u015fey net olmadan yazma ve s\u00f6yleme diye.", "Bu sebeple herkes, gidi\u015fat \u00e7ok yak\u0131n ve her \u015fey olabilir diye konu\u015fur.", "Tabii ki \u00f6yle, ama hala yapt\u0131\u011f\u0131m\u0131z t\u00fcm analizlerin de\u011fi\u015fme ihtimali olmas\u0131yla birlikte Clinton\u2019un se\u00e7imi her \u015feye ra\u011fmen 300-330 band\u0131nda alaca\u011f\u0131n\u0131 d\u00fc\u015f\u00fcn\u00fcyorum.", "Hem de \u015fu an Amerika\u2019da hakim olmaya ba\u015flayan Trump ba\u015fkan olmaya yak\u0131n ortam\u0131n\u0131n tam da g\u00f6be\u011finde."]}