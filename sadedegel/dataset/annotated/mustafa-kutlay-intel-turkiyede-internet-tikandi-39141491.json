{"sentences": ["Mustafa Kutlay: Intel: T\u00fcrkiye'de internet t\u0131kand\u0131 21 Mart 2000 PAYLA\u015e Yorum yaz A Mustafa KUTLAY Inel'in San Fnansisca yak\u0131nlar\u0131ndaki Santa Clara'da bulunan Intel Online Bilgi Merkezi, d\u00fcnya internet trafi\u011fini dakika dakika izliyor.", "Intel Online'a g\u00f6re, T\u00fcrkiye internet eri\u015fiminde d\u00fcnyan\u0131n en s\u0131k\u0131nt\u0131l\u0131 5 \u00fclkesinden biri.", "SANTA CLARA T\u00dcRK\u0130YE'nin internet konusundaki altyap\u0131 yetersizli\u011fi, d\u00fcnyan\u0131n en b\u00fcy\u00fck bilgisayar i\u015flemcisi \u00fcreticisi Intel taraf\u0131ndan da tescil edildi.", "Intel'in, ABD'de Santa Clara'da Slikon Vadisi\u2019nde bulunan Intel Online Bilgi Merkezi'ne g\u00f6re, T\u00fcrkiye, internet eri\u015fiminde d\u00fcnyada t\u0131kan\u0131kl\u0131k ya\u015fanan 5 \u00fclkeden biri.", "Intel yetkilileri, internet kullan\u0131m oran\u0131 di\u011fer \u00fclkelere g\u00f6re \u00e7ok d\u00fc\u015f\u00fck kalan T\u00fcrkiye\u2019de, eri\u015fimde ya\u015fanan bu t\u0131kan\u0131kl\u0131\u011f\u0131n tamamen yetersiz altyap\u0131dan kaynakland\u0131\u011f\u0131n\u0131 belirtiyorlar.", "T\u00fcrkiye ile ayn\u0131 grupta bulunan \u0130srail\u2019de ise t\u0131kan\u0131kl\u0131\u011f\u0131n sebebi, y\u00fcksek oranl\u0131 internet kullan\u0131m\u0131na yeti\u015femeyen altyap\u0131.", "NASA MERKEZ\u0130 G\u0130B\u0130 \u0130nternet hizmeti verdi\u011fi m\u00fc\u015fterilerine ait bilgileri saklayan Intel Online, NASA'n\u0131n uzay izleme \u00fcss\u00fcn\u00fc and\u0131ran merkezde t\u00fcm d\u00fcnyan\u0131n internet trafi\u011fini dakika dakika izleyebiliyor.", "Intel Online'\u0131n verilerine g\u00f6re, T\u00fcrkiye, \u0130srail, Kazakistan, Portekiz ve Ukrayna, internet eri\u015fiminde d\u00fcnyan\u0131n en sorunlu \u00fclkeleri.", "Intel'in Santa Clara'daki genel merkezinin yak\u0131nlar\u0131nda bulunan Intel Online Bilgi Merkezi, 10 bin server ile hizmet veriyor.", "Intel'in internet altyap\u0131s\u0131 konusunda hizmet verdi\u011fi m\u00fc\u015fterileri ile ilgili her t\u00fcrl\u00fc bilgi trafi\u011fini kontrol eden merkez, ABD'nin en g\u00fcvenli yap\u0131lar\u0131ndan biri olarak g\u00f6steriliyor.", "Intel Online Ba\u015fkan\u0131 Mike Aymar, 2000 y\u0131l\u0131nda ABD, Avrupa, Asya ve Latin Amerika'da toplam 10 adet yeni Intel Bilgi Merkezi a\u00e7may\u0131 planlad\u0131klar\u0131n\u0131 s\u00f6yledi.", "\u00d6n\u00fcm\u00fczdeki d\u00f6nemde internet konusunda \u00e7\u00f6z\u00fcm geli\u015ftiren en b\u00fcy\u00fck firmalarla \u00e7al\u0131\u015fmaya haz\u0131rlanan \u015firket, d\u00fcnyan\u0131n en b\u00fcy\u00fck internet a\u011f sa\u011flay\u0131c\u0131s\u0131 olmay\u0131 hedefliyor.", "B\u0130LG\u0130SAYARA K\u0130ML\u0130K 100 gizli kamera ile her santimetrekaresi 24 saat izlenen Intel Online Bilgi Merkezi binas\u0131nda toplam 200 ki\u015fi \u00e7al\u0131\u015f\u0131yor.", "Binaya, \u00e7al\u0131\u015fanlar d\u0131\u015f\u0131nda \u00e7al\u0131\u015fanlar\u0131n \u00f6zel e\u015fyalar\u0131 bile kimlikle girebiliyor.", "E\u011fer bu binada \u00e7al\u0131\u015f\u0131yorsan\u0131z, sahip oldu\u011funuz diz\u00fcst\u00fc bilgisayar\u0131 i\u00e7eri sokabilmek i\u00e7in, bilgisayar\u0131n\u0131za da kimlik \u00e7\u0131kartman\u0131z \u015fart.", "Bu \u00f6zel kimlik, bilgisayar\u0131n\u0131z\u0131n d\u0131\u015f y\u00fczeyinde g\u00f6r\u00fclebilir bir yere yap\u0131\u015ft\u0131r\u0131l\u0131yor ve \u00fczerinde sizin foto\u011fraf\u0131n\u0131z yeral\u0131yor.", "1999 y\u0131l\u0131n\u0131n Nisan ay\u0131nda sadece 100 g\u00fcn i\u00e7inde tamamlanan Intel Online Bilgi Merkezi\u2019ndeki enerji, 4 jenarat\u00f6r ile g\u00fcvence alt\u0131na al\u0131nm\u0131\u015f.", "Kendi s\u0131n\u0131f\u0131nda d\u00fcnyan\u0131n en b\u00fcy\u00fck jenarat\u00f6rleri olan bu d\u00f6rt jenarat\u00f6r, herhangi bir sorun \u00e7\u0131kt\u0131\u011f\u0131nda 20 saat boyunca sisteme elektrik sa\u011fl\u0131yor.", "Jenarat\u00f6rler, her ay d\u00fczenli olarak \u00e7al\u0131\u015ft\u0131r\u0131larak kontrol ediliyor.", "E\u011e\u0130ML\u0130 \u00c7\u0130M G\u00dcVENL\u0130\u011e\u0130 Internet altyap\u0131s\u0131 ve g\u00fcvenli\u011fi konusunda 2000 y\u0131l\u0131nda 5 milyar dolara yak\u0131n harcama yapacak olan Intel Online'da bah\u00e7e d\u00fczeni bile g\u00fcvenli\u011fi sa\u011flayacak \u015fekilde planlanm\u0131\u015f.", "Binan\u0131n \u00e7evresini saran ye\u015fil \u00e7imenler, belli bir h\u0131z\u0131n alt\u0131ndaki ara\u00e7lar\u0131n binaya ula\u015fmas\u0131n\u0131 engelleyecek bir e\u011fime sahip.", "B\u00f6ylece, d\u0131\u015far\u0131dan h\u0131zla bah\u00e7eye giren bir arac\u0131n binaya zarar vermesi \u00f6nlenebiliyor.", "\u0130nternet hastanesi INTEL, t\u0131p d\u00fcnyas\u0131n\u0131n internet \u00fczerinde bilgi payla\u015f\u0131m\u0131n\u0131 sa\u011flamak i\u00e7in yeni bir teknoloji geli\u015ftirdi.", "Intel'in Internet G\u00fcvenlik Servisi ile verdi\u011fi bu hizmet sayesinde, d\u00fcnyan\u0131n d\u00f6rt bir yan\u0131ndaki t\u0131p profesyonelleri, sa\u011fl\u0131k konusundaki bilgileri kendi aralar\u0131nda payla\u015fabilecek.", "B\u00f6ylece, T\u00fcrkiye'deki bir doktor, hastas\u0131n\u0131n tedavisinde veya hastal\u0131k te\u015fhisinde, ABD'deki bir meslekta\u015f\u0131n\u0131n uygulad\u0131\u011f\u0131 ve ba\u015far\u0131l\u0131 oldu\u011fu tekni\u011fi uygulayabilecek.", "Intel yetkilileri, Internet G\u00fcvenlik Servisi\u2019nin teknolojisi sayesinde, doktor ve hastalar\u0131n\u0131n t\u0131bbi bilgilerine yetkisi olmayan kimsenin ula\u015famayaca\u011f\u0131n\u0131 savunuyorlar.", "Bu g\u00fcvenlik sisteminin, bir s\u00fcre sonra ba\u015fka alanlarda da kullan\u0131laca\u011f\u0131 belirtiliyor."]}