{"sentences": ["Kilo verdiren tiyatro oyunu 31 Ekim 2019 PAYLA\u015e Yorum yaz A Bir insan tiyatro oyunu izlerken kalp at\u0131\u015flar\u0131 h\u0131zlan\u0131r, h\u0131zl\u0131 tempoya ayak, g\u00f6z ve zihnini uydurmaya \u00e7al\u0131\u015f\u0131rken kilo verdi\u011fini hisseder mi?", "Ben hissettim.", "Siz bir de oyunun i\u00e7indekileri, oyuncular\u0131n\u0131 d\u00fc\u015f\u00fcn\u00fcn.", "Ana karakterlerini Tamer Karada\u011fl\u0131, Volkan Severcan ve Zeyno G\u00fcnen\u00e7\u2019in oynad\u0131\u011f\u0131, Sefa Zengin\u2019in s\u00fcrpriz bir tiplemeyle renk katt\u0131\u011f\u0131 \u201c\u0130kinin Biri\u201d adl\u0131 vodvili Trump K\u00fclt\u00fcr ve G\u00f6steri Merkezi\u2019nde izledim.", "Oyun aras\u0131nda yapt\u0131\u011f\u0131m kulis ziyaretinde \u00f6\u011frendim ki oyuncular da ger\u00e7ekten her oyunda ko\u015fturmaktan kan ter i\u00e7inde kal\u0131p, kilo kaybediyormu\u015f.", "Esprilerle dolu bir aldatma hikayesinin anlat\u0131ld\u0131\u011f\u0131 \u201c\u0130kinin Biri\u201dnde a\u00e7\u0131lan kap\u0131lar, kapanan kap\u0131lar, ba\u015f d\u00f6nd\u00fcren bir beden ve zihin jimnasti\u011fi e\u015fli\u011finde \u015fahane oyunculuklar var.", "Y\u0131llard\u0131r kapal\u0131 gi\u015fe oynamas\u0131na \u015fa\u015fmamak laz\u0131m.", "G\u00fczel sanat g\u00f6rmek, iyi oyunculuk izlemek ve keyifli vakit ge\u00e7irmek ad\u0131na ka\u00e7\u0131r\u0131lmamal\u0131.", "Ezilmi\u015f bir hayvan olmak Bana kalsa yollarda ad\u0131m ba\u015f\u0131na h\u0131z kesici t\u00fcmsek koyar\u0131m.", "Yolda ezilmi\u015f bir kedi, k\u00f6pek, kirpi ya da ku\u015f g\u00f6rd\u00fc\u011f\u00fcmde g\u00f6zlerim doluyor benim, kan\u0131m \u00e7ekiliyor, o g\u00fcnden hay\u0131r gelmiyor.", "Bir de ba\u015f\u0131nda bekleyen bir ba\u015fka hayvan varsa i\u015fte o bitti\u011fim an oluyor.", "Arkada\u015f\u0131 m\u0131, sevgilisi mi, annesi mi, yoksa \u00e7ocu\u011fu mu acaba derken kahroluyorum.", "Bir hayvan yerde yatarken hi\u00e7bir \u015fey olmam\u0131\u015f gibi yoluna devam edip giden insanlardan, insanl\u0131ktan nefret ediyorum.", "L\u00fctfen yolda can \u00e7eki\u015fen bir canla kar\u015f\u0131la\u015ft\u0131\u011f\u0131n\u0131zda, insan de\u011fil ki diyerek yola devam etmeyin, durun, gerekirse trafi\u011fi durdurun, yard\u0131m edin, edemiyorsan\u0131z yard\u0131m \u00e7a\u011f\u0131r\u0131n, t\u00fcr ayr\u0131m\u0131 yapmay\u0131n.", "Yolda yatan her hayvan \u00f6lm\u00fc\u015f olmuyor.", "\u00c7o\u011fu \u00e7arpman\u0131n \u015fokuyla hareketsiz kal\u0131yor.", "Ve asl\u0131nda o anda m\u00fcdahale edilse hayata d\u00f6nebiliyor.", "Onlar\u0131 \u00f6ld\u00fcren yolda g\u00f6r\u00fcp yard\u0131m etmeyen, devam ederek di\u011fer ara\u00e7lar\u0131n \u00e7arpmas\u0131na izin verenler asl\u0131nda.", "Can kurtarmak ve o gece g\u00fczel uyumak zor de\u011fil.", "L\u00fctfen onlar i\u00e7in frene basan siz olun.", "Helikopter turu Gaziantep, bildi\u011finiz \u00fczere ikinci yuvam, s\u0131k s\u0131k gidiyor, kilo almadan geri gelmeye \u00e7al\u0131\u015f\u0131yorum.", "Yemekleri kadar halk\u0131n\u0131n misafirperverli\u011fi, giri\u015fimcilikleri ve yenilikleri ile de \u00fcnl\u00fc Gaziantep.", "Daha \u00f6nce vagonlardan d\u00fckkan yapan Forum AVM \u015fimdi de misafirleri i\u00e7in helikopterle Gaziantep turu ba\u015flatm\u0131\u015f.", "En son yeni evli bir \u00e7ifte helikopter turu hediye etmelerine \u015fahit oldum.", "Helikopterin u\u00e7aktan en b\u00fcy\u00fck fark\u0131 havada sabit kalabiliyor olmas\u0131.", "Yani a\u015fa\u011f\u0131daki manzaray\u0131 daha yak\u0131ndan, uzun uzun b\u00fcy\u00fck keyifle izleme imkan\u0131 sunuyor.", "Neredeyse her hafta sonu birka\u00e7 d\u00fc\u011f\u00fcn\u00fcn oldu\u011fu \u015fehir i\u00e7in yeni evlilere helikopter turu hediyesi ilgin\u00e7 bir fikir.", "Tebrik ediyorum.", "Unutulmaz bir film repli\u011fi Fakir baba kader, fakir koca salakl\u0131kt\u0131r."]}