{
    "sentences": [
        "KADDAFİ’nin oğlu ve torunları NATO saldırısı sırasında öldürüldü.",
        "Flaş.",
        "flaş.",
        "flaş.",
        "O kadar.",
        "NATO karargahından yapılan açıklamada, Libya liderinin savaş merkezlerinden birinin bombalandığı açıklandı, “Bazı siviller ölmüş olabilir, haberler bu yönde” dendi.",
        "Başka açıklama yapılmadı.",
        "Bir hafta sonra eli kanlı terörist Usame Bin Ladin öldürüldü.",
        "Flaş.",
        "Flaş.",
        "Flaş.",
        "Amerikan Başkanı Obama açıklama yaptı, “Adalet yerini buldu” dedi.",
        "Amerikan halkına tarif imkansız acılar çektiren eylemleri unutmadım.",
        "Eli kanlı teröristleri savunacak değilim.",
        "Kendi milletinin kadınlarına tecavüzü, isyanı bastırma taktiği olarak benimseyen Kaddafi’yi de savunmam.",
        "Ama adaletin yerini nasıl bulacağı konusunda fikrim var.",
        "Böyle değil.",
        "Cinayetleri sıradanlaştırarak, intikam almayı meşrulaştırarak, şiddete karşı şiddetle adalet yerini bulamaz.",
        "Dün de bulamadı, bugün de, yarın da.",
        "HABER açıklandıktan sonra Amerika’dan gelen görüntüler de bunu gösteriyordu.",
        "Sokaklarda ölüm haberinin sevinciyle kendilerinden geçmiş insanlar vardı.",
        "Sevinç çığlıkları atanlar, Bin Ladin’in öldürüldüğü haberiyle birlikte, dünya sistemini zehirleyen gerçeklerin karanlık dünyasının bir kez daha derin bir nefes aldığını hiç fark etmediler.",
        "Yanıtsız sorular da kafalarına takılmadı.",
        "11 Eylül’de ne oldu?",
        "Neden?",
        "Nasıl?",
        "Dünyanın çeşitli bölgelerindeki terör eylemleri, arkalarında kimler vardı?",
        "Onlar nerelerde?",
        "Herkesin yorumu, tahmini, ön yargısı var.",
        "Ama gerçeğin,çıplak gerçeğin ne olduğunu kimse bilmiyor.",
        "Evet intikam alındı, ama sorun çözüldü mü?",
        "Çözülmedi.",
        "Çözülmediği gibi, şiddet yeniden kazandı.",
        "Şiddet kültürüne bir katkı daha sağlandı.",
        "*OPERASYONA “Geronimo” adı verildiğini duyduğumda ise kulaklarıma inanamadım.",
        "Geronimo, topraklarını beyaz Amerikalının işgaline karşı korumak için savaşan son Kızılderili reisinin adı.",
        "Bir intikam yetmemiş demek.",
        "Bin Ladin ile Geronimo’dan ikinci kez intikam alıyor Amerika.",
        "Halbuki, Irak’taki, Afganistan’daki var oluş nedenlerini, oralara demokrasi götürme gerekçesinin altına gizlemek için ne kadar çaba sarf etmişti.",
        "Eski başkan George Bush sadece bunun için Ortaköy Camii’nin önünde, Asya ile Avrupa yakası arasında poz verdi.",
        "Obama, Türkiye’den Müslüman dünyaya seslendi.",
        "Nasıl bir işgal-fetih refleksi bu?",
        "En uygun ismi bulma uğruna, dünyaya verdiği mesajın ağırlığını hesaplayamıyor.",
        "Belki de çok iyi hesap yapıyor.",
        "SON olarak Sudan Devlet Başkanı Ömer El Beşir’i Darfur’daki katliamlar nedeniyle soykırımla suçlayan ABD’nin, Bin Ladin operasyonuna kendi kurbanının adını vermesi sadece manidar değil, savunduğu demokratik değerlere indirilmiş ağır bir darbe.",
        "Böyle olmamalıydı, adalet yerini mahkemede bulmalıydı.",
        "Adalet, cinayetlerin karanlığında imkanı yok yerini bulamıyor.",
        "Şiddet, hükmünü sürmeye devam ediyor."
    ]
}
