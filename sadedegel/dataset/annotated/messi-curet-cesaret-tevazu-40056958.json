{"sentences": ["\u201cNeden \u2018c\u00fcret\u2019 dedim ki\u201d diye d\u00fc\u015f\u00fcnd\u00fcm.", "Neden \u201cc\u00fcret\u201d dedim ki?", "Dedimse dedim de sonra neden be\u011fenmedim?", "\u201cC\u00fcret\u201di neden Messi\u2019nin yan\u0131na yak\u0131\u015ft\u0131ramad\u0131m?", "B\u00fct\u00fcn cevaplar\u0131 tek tek buldum sonra.", "Biz c\u00fcreti, daha \u00e7ok \u201cBu ne c\u00fcret!", "\u201d bi\u00e7imindeki kullan\u0131m\u0131ndan tan\u0131yoruz \u00e7\u00fcnk\u00fc.", "Filmlerden biliyoruz.", "O filmlerde, o \u00e7ok sinirlenmi\u015f kad\u0131n\u0131n, o \u00e7ok edepsiz adama tokad\u0131 basmadan hemen \u00f6nce kurdu\u011fu o \u00e7eviri c\u00fcmleden a\u015finay\u0131z \u201cc\u00fcret\u201de en \u00e7ok.", "Belki de bu y\u00fczden, \u201cY\u00fcreklilik, atakl\u0131k, cesaret\u201d kar\u015f\u0131l\u0131klar\u0131n\u0131 es ge\u00e7ip, ikinci anlam\u0131na, \u201cD\u00fc\u015f\u00fcncesizce, sayg\u0131y\u0131 a\u015fan davran\u0131\u015f\u201d kar\u015f\u0131l\u0131klar\u0131na \u00e7arp\u0131yoruz.", "O edepsiz adam y\u00fcz\u00fcnden, c\u00fcretin, cesarete de\u011fil hadsizli\u011fe yak\u0131n anlam\u0131na gidiyoruz.", "H\u00e2lbuki c\u00fcret, \u00f6nce cesaret.", "Sayg\u0131y\u0131 a\u015fsa da, d\u00fc\u015f\u00fcncesizce olsa da cesaretle ilgili, cesarete yak\u0131n.", "Y\u00fcrekli olmaya yak\u0131n.", "Cesur olmaya.", "Bunlar\u0131 d\u00fc\u015f\u00fcn\u00fcrken ba\u015fka bi sorunun cevab\u0131n\u0131 buldum.", "Messi\u2019nin bendeki kar\u015f\u0131l\u0131\u011f\u0131n\u0131 buldum.", "Y\u0131llard\u0131r bi t\u00fcrl\u00fc ad\u0131n\u0131 koyamad\u0131\u011f\u0131m, bakmalara doyamad\u0131\u011f\u0131m Messi\u2019de, bu kadar sevdi\u011fim, b\u00f6yle \u00f6nemsedi\u011fim \u015feyin ne oldu\u011funu sonunda buldum.", "Messi\u2019nin bendeki s\u0131rr\u0131n\u0131 \u00e7\u00f6zd\u00fcm: Me\u011fer Messi, \u201cc\u00fcret\u201d denen \u015feyi kibrin tekelinden al\u0131p tevazuun yan\u0131na koymu\u015f.", "C\u00fcretin, cesaret ve al\u00e7akg\u00f6n\u00fcll\u00fcl\u00fckle olan ba\u011f\u0131n\u0131 yeniden kurmu\u015f.", "Topu kaleye g\u00f6ndermek yerine Suarez\u2019e pas verdi\u011finde anlad\u0131m ki, bug\u00fcne kadar g\u00f6rd\u00fc\u011f\u00fcm b\u00fct\u00fcn \u00e7al\u0131mlar\u0131n\u0131n, b\u00fct\u00fcn paslar\u0131n\u0131n, b\u00fct\u00fcn gollerinin ve giderek asl\u0131nda b\u00fct\u00fcn futbolunun da s\u0131rr\u0131 buymu\u015f.", "Cesaret ve tevazuun b\u00f6yle yan yana gelmesiymi\u015f.", "\u0130mk\u00e2ns\u0131z gibi g\u00f6r\u00fcnen \u015feyin imk\u00e2n\u0131n ta kendisi olmas\u0131ym\u0131\u015f.", "Messi, ba\u015ftan aya\u011fa cesaretken ayn\u0131 zamanda tepeden t\u0131rna\u011fa tevazumu\u015f.", "Mesele buymu\u015f.", "Tek ba\u015f\u0131na cesur futbol oynamak ya da tek ba\u015f\u0131na m\u00fctevaz\u0131 olmak de\u011fil.", "\u0130kisinin bir aradal\u0131\u011f\u0131ym\u0131\u015f mevzu.", "Bu kadar cesurken bu kadar al\u00e7akg\u00f6n\u00fcll\u00fc olmak.", "Bu ne c\u00fcret.", "O penalt\u0131y\u0131, Messi de\u011fil de Ronaldo ya da \u0130brahimovi\u00e7 o bi\u00e7imde kullansa sabahtan ak\u015fama s\u00f6ylenirdim.", "Cruyff\u2019u filan unutur, f\u0131rsat bulmu\u015fken vay rakibe sayg\u0131s\u0131zl\u0131k, vay \u015f\u0131mar\u0131klar, vay ukala d\u00fcmbelekleri diye dolan\u0131rd\u0131m ortada.", "Bence i\u015fte o zaman tam bu ne c\u00fcretlik olurdu durum.", "\u00c7\u00fcnk\u00fc onlar\u0131n c\u00fcreti kibirle arkada\u015f, Messi\u2019ninki al\u00e7akg\u00f6n\u00fcll\u00fckle.", "\u00c7\u00fcnk\u00fc her c\u00fcret sayg\u0131 s\u0131n\u0131rlar\u0131n\u0131 a\u015fmaz, her c\u00fcret d\u00fc\u015f\u00fcncesiz olmaz.", "\u00c7\u00fcnk\u00fc her c\u00fcret hadsiz de\u011fildir.", "C\u00fcret bazen kibirle arkada\u015fl\u0131k edebilir ama bazen tevazuuyla karde\u015f, kibre d\u00fc\u015fman olabilir.", "Messi\u2019de oldu\u011fu gibi.", "Messi\u2019nin yapt\u0131\u011f\u0131 gibi.", "Messi\u2019nin futbolu gibi.", "Tarihin en berbat vakitlerinden birine \u00e7alm\u0131\u015f \u00f6mr\u00fcm\u00fcz\u00fcn saati oras\u0131 muhakkak.", "Bu korkun\u00e7 zamanlarda, alarm\u0131n Messi\u2019nin futbol oynad\u0131\u011f\u0131 zamanlarda \u00e7alm\u0131\u015f olmas\u0131na \u015f\u00fckrediyorum.", "Onu seyredebildi\u011fim i\u00e7in kendimi \u00e7ok \u015fansl\u0131 addediyorum.", "\u201cMessi-Maradona kurban olam yaradana\u201d c\u00fcmlesinden daha \u015fahane bi futbol c\u00fcmlesi de bilmiyorum.", "\u201cBen biliyorum\u201d diyen varsa kendisine \u201cBu ne c\u00fcret\u201d diyorum."]}