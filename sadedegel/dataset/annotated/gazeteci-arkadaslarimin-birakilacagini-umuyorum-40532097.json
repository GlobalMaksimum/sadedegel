{"sentences": ["Gazeteci arkada\u015flar\u0131m\u0131n b\u0131rak\u0131laca\u011f\u0131n\u0131 umuyorum \u00a0 27 Temmuz 2017 PAYLA\u015e Yorum yaz A \u00d6nce Cumhurba\u015fkan\u0131 Tayyip Erdo\u011fan\u2019a u \u201cSadece ikisinin bas\u0131n kart\u0131 var\u201d bilgisini kim verdiyse, onun ne Erdo\u011fan\u2019a, ne de T\u00fcrkiye\u2019ye iyilik yapt\u0131\u011f\u0131n\u0131 s\u00f6ylemek zorunday\u0131m.", "\u00c7\u00fcnk\u00fc sadece 23 Temmuz\u2019dan bu yana yarg\u0131 kar\u015f\u0131s\u0131nda tutuklu olarak yarg\u0131lanan 11 meslekta\u015f\u0131m\u0131zdan 9\u2019u bas\u0131n kart\u0131 sahibi.", "Daha do\u011frusu yarg\u0131 kar\u015f\u0131s\u0131na \u00e7\u0131kar\u0131lmak i\u00e7in bekledikleri 267 g\u00fcn \u00f6ncesine dek \u00f6yleydiler, e\u011fer Bas\u0131n Yay\u0131n Genel M\u00fcd\u00fcrl\u00fc\u011f\u00fc o arada bir de y\u0131llar\u0131n\u0131 mesle\u011fe vermi\u015f arkada\u015flar\u0131m\u0131z\u0131n bas\u0131n kartlar\u0131n\u0131 iptal etmi\u015fse, bunun yasal kar\u015f\u0131l\u0131\u011f\u0131 olsa da bir me\u015fruiyeti olamaz.", "Di\u011fer davalardan bas\u0131n kart\u0131 sahibi meslekta\u015flar\u0131m\u0131zdan kartlar\u0131 \u201c\u00e7al\u0131\u015fm\u0131yor\u201d diye, ya da ba\u015fka gerek\u00e7elerle iptal edilenler olup olmad\u0131\u011f\u0131 bilgisi yok.", "E\u011fer \u00f6yleyse de gazetecilik mesle\u011finin Ba\u015fbakanl\u0131k Bas\u0131n ve Yay\u0131n Genel M\u00fcd\u00fcrl\u00fc\u011f\u00fc taraf\u0131ndan verilen kartlara ba\u011fl\u0131 olmad\u0131\u011f\u0131n\u0131, onlar\u0131n yaln\u0131zca yasal olarak belli yerlere girmek i\u015flevi oldu\u011funu hat\u0131rlatmakta da fayda var.", "Zaman\u0131nda \u201cirtica\u201d fi\u015flemeleriyle bas\u0131n kart\u0131 verilmemi\u015f olan meslekta\u015flar\u0131m\u0131z\u0131n \u015fimdi bu uygulamaya da kar\u015f\u0131 \u00e7\u0131kmalar\u0131n\u0131 beklemek safl\u0131k say\u0131lmamal\u0131.", "Kadri G\u00fcrsel gibi hayat\u0131n\u0131n 35 y\u0131l\u0131n\u0131 gazetecili\u011fe vermi\u015f bir meslekta\u015f\u0131m, arkada\u015f\u0131m h\u00e2kim kar\u015f\u0131s\u0131nda kendisine gelen ve cevaplamad\u0131\u011f\u0131 anla\u015f\u0131lan mesajlar\u0131n ByLock kullan\u0131c\u0131s\u0131 Fethullah\u00e7\u0131lara ait oldu\u011funu nereden bilece\u011fi sorusuyla savunma yap\u0131yorsa ortada yaln\u0131z bir hukuk sorunu de\u011fil, bir insaf, bir vicdan sorunu da var demektir.", "Murat Sabuncu Genel Yay\u0131n Y\u00f6netmenli\u011fine getirilmeden \u00f6nceki Cumhuriyet yay\u0131n ve tasarruflar\u0131 nedeniyle sorgulan\u0131p yarg\u0131land\u0131\u011f\u0131n\u0131 anlatmak zorunda kal\u0131yorsa, ortada sadece hukuk de\u011fil, mant\u0131k sorunu da var demektir.", "Ahmet \u015e\u0131k gibi Fethullah\u00e7\u0131larla m\u00fccadele etti\u011fi i\u00e7in kumpas kurulup hapse at\u0131lm\u0131\u015f bir meslekta\u015f\u0131m, arkada\u015f\u0131m, bug\u00fcn Fethullah\u00e7\u0131 darbeye, ter\u00f6r eylemlerine yard\u0131mc\u0131 olmakla su\u00e7lan\u0131yorsa ortada sadece hukuk, mant\u0131k, vicdan sorunu de\u011fil, bir ak\u0131l tutulmas\u0131 sorunu da var demektir.", "T\u00fcrkiye Gazeteciler Cemiyeti (TGC) saptamalar\u0131na g\u00f6re halen 159 gazeteci, yazar ve medya \u00e7al\u0131\u015fan\u0131 tutuklu olarak yarg\u0131 kar\u015f\u0131s\u0131nda.", "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu daha \u00f6nceki g\u00fcn Avrupa Birli\u011fi (AB) D\u0131\u015f ve G\u00fcvenlik politikalar\u0131 \u015fefi Federica Mogherini ile g\u00f6r\u00fc\u015fmesinde, t\u0131pk\u0131 B\u00fcy\u00fckada\u2019da tutuklanan insan haklar\u0131 savunucular\u0131 gibi, tutuklu gazetecilerin de \u2013yazd\u0131klar\u0131, s\u00f6ylediklerinden de\u011fil- ter\u00f6rizm ve casusluk su\u00e7lar\u0131ndan yarg\u0131land\u0131\u011f\u0131n\u0131 tezini tekrar etti.", "Meslekta\u015flar\u0131m\u0131z\u0131n bu su\u00e7lamalarla yarg\u0131land\u0131\u011f\u0131 k\u0131sm\u0131 do\u011fru da, bu su\u00e7lamalar\u0131n i\u00e7eride ve d\u0131\u015far\u0131da kimseyi ikna etmedi\u011fi de do\u011fru.", "E\u011fer AB yetkilisi Mogherini \u201cT\u00fcrkiye\u2019ye daha sert tepki g\u00f6stermek isteyenlere\u201d kar\u015f\u0131 durdu\u011funu s\u00f6yl\u00fcyorsa, bu h\u00fck\u00fcmetin gazetecilere y\u00f6nelik \u201cter\u00f6risttir, casustur\u201d su\u00e7lamalar\u0131na inanmas\u0131 nedeniyle de\u011fil; eminim Avrupa siyasetiyle y\u0131llard\u0131r i\u00e7 i\u00e7e olan \u00c7avu\u015fo\u011flu da bu ger\u00e7e\u011fi \u00e7ok iyi de\u011ferlendiriyordur.", "AB\u2019nin bu tutumunun birka\u00e7 nedeni var.", "Birincisi, stratejik \u00e7\u0131karlar\u0131 T\u00fcrkiye ile ba\u011flar\u0131n b\u00fct\u00fcn\u00fcyle kopmas\u0131na izin vermiyor.", "\u0130kincisi, koparan taraf\u0131n kendileri olmayaca\u011f\u0131n\u0131 a\u00e7\u0131klad\u0131lar.", "Cumhurba\u015fkan\u0131 Erdo\u011fan\u2019\u0131n \u201c\u0130li\u015fkileri keserlerse bizi rahatlat\u0131rlar\u201d demecinden sonra \u00f6zellikle yapmazlar bunu, sadece Erdo\u011fan\u2019a koz vermemek ad\u0131na bile olsa yapmazlar.", "\u00dc\u00e7\u00fcnc\u00fcs\u00fc, T\u00fcrkiye\u2019nin i\u015flerine daha fazla d\u00e2hil olup u\u011fra\u015fmak istemiyorlar.", "Burada ciddi bir ikiy\u00fczl\u00fcl\u00fck de var.", "\u00c7\u00fcnk\u00fc e\u011fer AB T\u00fcrkiye\u2019de ba\u011f\u0131ms\u0131z yarg\u0131, \u00f6zg\u00fcr bas\u0131n gibi sorunlarla cidden ilgileniyor olsa, yarg\u0131 ve \u00f6zg\u00fcrl\u00fckler konusundaki 23 ve 24\u2019\u00fcnc\u00fc m\u00fczakere fas\u0131llar\u0131n\u0131 a\u00e7ar, bu konular\u0131 \u00e7at\u0131r \u00e7at\u0131r tart\u0131\u015f\u0131r.", "Olan T\u00fcrkiye\u2019de demokratik kazan\u0131mlar\u0131n gerilemesine oluyor.", "Bir yandan 15 Temmuz askeri darbe giri\u015fimiyle hesapla\u015fma zorunlulu\u011fu var.", "Bu yap\u0131lanlar\u0131n kimsenin yan\u0131na k\u00e2r kalmamas\u0131, hesab\u0131n\u0131n verilip sorumlular\u0131n cezaland\u0131r\u0131lmas\u0131 gerekiyor.", "Di\u011fer yandan adaletin i\u015fleyi\u015finde, k\u0131smen de Ola\u011fan\u00fcst\u00fc Hal alt\u0131nda yay\u0131nlanan Kanun H\u00fckm\u00fcnde Kararnamelerden kaynaklanan sorunlar, bu hesapla\u015fman\u0131n hem aksamas\u0131na, hem de kurunun yan\u0131nda ya\u015f\u0131n da yanmas\u0131na neden oluyor.", "Zaman\u0131nda Ergenekon davalar\u0131 i\u00e7in yapt\u0131\u011f\u0131m\u0131z uyar\u0131lar ortada.", "\u015eimdi hepsi \u201cFET\u00d6 \u00fcyesi olmaktan\u201d ya hapiste olan, ya ka\u00e7ak durumdaki savc\u0131 ve h\u00e2kimlerin kurdu\u011fu komplolarla \u00e7ok say\u0131da gazeteci, yazar, \u00fcniversite mensubu \u00fcyesi ve asker, kriminal tiplerle birlikte dava birle\u015ftirmeleri yoluyla ayn\u0131 \u00e7uvala konuldu.", "O zaman bu \u201cya\u015flarla\u201d birlikte ger\u00e7ek \u201ckurular\u0131n\u201d da serbest kalaca\u011f\u0131n\u0131 yaz\u0131yorduk ve \u00f6yle de oldu.", "\u015eimdi de benzeri i\u015fler d\u00f6nmeye ba\u015flad\u0131.", "Adeta yarg\u0131da gizli bir el, 15 Temmuz darbe giri\u015fimiyle hesapla\u015fmay\u0131 suland\u0131rmak, sonra herkesi su\u00e7suz ilan etmek i\u00e7in \u00f6m\u00fcrleri boyunca Feuhullah\u00e7\u0131larla, ter\u00f6r eylemleriyle m\u00fccadele etmi\u015f insanlar\u0131 da ayn\u0131 \u00e7uval\u0131n i\u00e7ine atmaya ba\u015flad\u0131.", "Gazeteci ve yazarlar\u0131n tutuklu yarg\u0131lanmas\u0131 da sanki bunun bir par\u00e7as\u0131.", "Bunun yaln\u0131zca insanlar\u0131n tek tek hayat\u0131na de\u011fil, \u00fclkenin siyasi ve hukuki varl\u0131\u011f\u0131na da hem i\u00e7eride hem d\u0131\u015far\u0131da ne kadar a\u011f\u0131r bir y\u00fck getirdi\u011fini g\u00f6ren bir gazeteci olarak, meslekta\u015flar\u0131m\u0131n serbest b\u0131rak\u0131laca\u011f\u0131n\u0131 umuyorum.", "\u00c7ok mu saf\u0131m?", "Ama ba\u015fka t\u00fcrl\u00fc olmaz ki\u2026 \u0130\u015flerin d\u00fczelece\u011fine, iyiye gidece\u011fine dair umudumuzu yitirmemek laz\u0131m.", "O umudumuzu da yitirirsek elimizde ba\u015fka ne kalacak?"]}