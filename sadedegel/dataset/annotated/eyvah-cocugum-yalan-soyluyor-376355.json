{"sentences": ["YALANI G\u00d6RMEZDEN GELMEY\u0130N \u00c7o\u011fu \u00e7ocuk zaman zaman yalan s\u00f6yler ve bu durum do\u011fal olarak ebeveynleri \u00fcz\u00fcp endi\u015felendirir.", "\u00c7ocu\u011fumuz yalan s\u00f6yledi\u011finde onun ileride g\u00fcvenilir bir yeti\u015fkin olup olmayaca\u011f\u0131ndan, bize kar\u015f\u0131 i\u00e7tenlik ve a\u00e7\u0131kl\u0131\u011f\u0131ndan \u015f\u00fcphe ederiz.", "\u00c7o\u011fu ebeveyn yalan kar\u015f\u0131s\u0131nda ne yapaca\u011f\u0131n\u0131 \u015fa\u015f\u0131r\u0131r, ne yapaca\u011f\u0131n\u0131 bilemez.", "Yalan kar\u015f\u0131s\u0131nda ebeveynlerin en s\u0131k denedi\u011fi y\u00f6ntemler; \u00e7ocu\u011fa yalan\u0131n k\u00f6t\u00fcl\u00fc\u011f\u00fc hakk\u0131nda a\u00e7\u0131klamalar yapmak, itiraf etmesini ve \u00f6z\u00fcr dilemesini istemek ya da bir daha olmayaca\u011f\u0131 \u00fcmidiyle yalan\u0131 o an i\u00e7in g\u00f6rmezden gelmektir.", "Asl\u0131nda sorunun \u00e7\u00f6z\u00fcm\u00fc i\u00e7in \u00f6ncelikle yalan s\u00f6ylemenin sebebini bulmal\u0131y\u0131z.", "Maalesef ki yeti\u015fkinler gibi \u00e7ocuklar da pek \u00e7ok farkl\u0131 sebeple yalan s\u00f6yleyebilirler.", "\u00c7OCUKLAR NEDEN YALAN S\u00d6YLER?", "Yalan\u0131n ilk sebeplerinden biri kar\u015f\u0131 taraf\u0131 yani ebeveynin s\u0131n\u0131rlar\u0131n\u0131 test etmek olabilir: \u201cBug\u00fcn okul gezisinde tek ba\u015f\u0131ma kafede oturdum\u201d.", "Bu t\u00fcr bir yalan \u00e7ocu\u011funuzun ba\u011f\u0131ms\u0131zl\u0131\u011f\u0131n\u0131 ortaya koyma \u00e7abas\u0131 olarak yorumlanabilir.", "Di\u011fer bir yalan s\u00f6yleme sebebi ise yanl\u0131\u015f davran\u0131\u015f\u0131n do\u011fal olarak geli\u015fen olumsuz sonucunu engelleme iste\u011fidir: \u201cTaba\u011f\u0131 ben k\u0131rmad\u0131m\u201d.", "\u00c7ocuklar ayr\u0131ca kendi tecr\u00fcbelerini abartma ve bu sayede kendini daha g\u00fc\u00e7l\u00fc hissetme niyetiyle de yalan s\u00f6yleyebilirler: \u201cBenim babam\u0131n tam 10 tane kupas\u0131 var\u201d.", "Bir di\u011fer yalan t\u00fcr\u00fc de hayal g\u00fcc\u00fc yalanlar\u0131d\u0131r.", "\u00c7ocu\u011funuz taba\u011f\u0131 kimin k\u0131rd\u0131\u011f\u0131 sorusuna cevap olarak gayet net \u015fekilde hayali arkada\u015f\u0131n\u0131 \u00f6ne s\u00fcrebilir.", "\u00d6zellikle okul \u00f6ncesi ya\u015ftaki \u00e7ocuklar ger\u00e7ek ve hayali birbirine kar\u0131\u015ft\u0131rd\u0131klar\u0131 i\u00e7in yalanlar\u0131 daha \u00e7ok ki\u015fisel isteklerine y\u00f6nelik olur: \u201cBenim iki tane k\u00f6pe\u011fim var\u201d.", "Okul \u00e7a\u011f\u0131 \u00e7ocuklar\u0131 ise daha \u00e7ok bir cezadan ka\u00e7\u0131nmak ya da bir \u015fey kazanmak i\u00e7in planl\u0131 yalanlar s\u00f6ylerler.", "YALAN S\u00d6YLEYEN \u00c7OCU\u011eA KAR\u015eI NASIL DAVRANMALI?", "Duruma sakin yakla\u015fmak \u00f6nemlidir.", "E\u011fer \u00e7ocu\u011funuzu su\u00e7lar, k\u0131zar ve itiraf etmeye zorlarsan\u0131z kendini k\u00f6t\u00fc ve yetersiz hissedece\u011fi i\u00e7in yalan\u0131n\u0131 s\u00fcrd\u00fcrme e\u011filiminde olur.", "E\u011fer \u00e7ocu\u011funuzun saks\u0131y\u0131 devirdi\u011fi biliyorsan\u0131z, \u201cSaks\u0131y\u0131 kim devirdi?", "\u201d diye sormay\u0131n.", "Daha \u00e7ok durum tespitine y\u00f6nelik konu\u015fun.", "Yani \u201cSaks\u0131y\u0131 devirdi\u011fini g\u00f6rd\u00fcm.", "Ne yapaca\u011f\u0131z \u015fimdi bu konuda?", "\u201d demek daha iyi olur.", "Ele\u015ftirel, dikte edici, ders niteli\u011finde konu\u015fma ve tav\u0131rlar \u00e7ocu\u011funuzla aran\u0131zda g\u00fc\u00e7 m\u00fccadelesine sebep olacak ve daha fazla yalan\u0131 te\u015fvik edecektir.", "Bir di\u011fer iyi taktik \u00e7ocukla olumlu bir tav\u0131r i\u00e7inde y\u00fczle\u015fmeye \u00e7al\u0131\u015fmakt\u0131r.", "\u00d6rne\u011fin, okul\u00f6ncesi \u00e7ocu\u011funuz hayal g\u00fcc\u00fcyle bir yalan uydurdu\u011funda, onunla empati kurarak s\u00f6ylediklerinin hayal \u00fcr\u00fcn\u00fc oldu\u011funu bildi\u011finizi g\u00f6sterebilirsiniz.", "\u201cDedem bana at alacak\u201d.", "diyen \u00e7ocu\u011funuza \u201cAtlar\u0131 \u00e7ok sevdi\u011fini ve bir at\u0131n olmas\u0131n\u0131 \u00e7ok istedi\u011fini biliyorum.", "O y\u00fczden atla ilgili hayaller kuruyorsun de\u011fil mi?", "\u201d diyebilirsiniz.", "K\u00f6t\u00fc bir \u015feyi saklamak ya da cezadan ka\u00e7\u0131nmak i\u00e7in yalan s\u00f6yleyen b\u00fcy\u00fck \u00e7ocu\u011funuza da \u201cBunun do\u011fru olmad\u0131\u011f\u0131n\u0131 biliyorum.", "Yalan s\u00f6ylemek i\u015fe yaramayacak.", "Haydi bu sorunu nas\u0131l \u00e7\u00f6zebiliriz birlikte d\u00fc\u015f\u00fcnelim\u201d.", "gibi \u015feyler s\u00f6ylenebilir.", "\u00d6zetle, \u00e7ocu\u011fu utand\u0131rmadan, su\u00e7lu ve yetersiz hissettirmeden yalan\u0131n fark\u0131nda oldu\u011funu hissettirmeniz gerekir.", "\u00c7ocuklar\u0131n yalanlar\u0131n\u0131n alt\u0131nda onlar\u0131n i\u00e7 d\u00fcnyalar\u0131n\u0131 anlamaya dair b\u00fcy\u00fck bir f\u0131rsat oldu\u011funu da unutmay\u0131n.", "Yalana sebep olan, \u00e7ocu\u011funuzun i\u00e7 d\u00fcnyas\u0131ndaki tetikleyici unsuru bulmaya \u00e7al\u0131\u015f\u0131n.", "\u00c7ocu\u011funuz asl\u0131nda m\u00fczikte \u00e7ok ba\u015far\u0131l\u0131 olmamas\u0131na ra\u011fmen \u201cM\u00fczik \u00f6\u011fretmenim s\u0131n\u0131fta en iyi benim org \u00e7ald\u0131\u011f\u0131m\u0131 s\u00f6yl\u00fcyor\u201d.", "diyorsa \u00e7ocu\u011funuzun bu konuda bir bask\u0131 alt\u0131nda oldu\u011funu ve kendini yetersiz hissetti\u011fini anlayabiliriz.", "Bu durumda \u00e7ocu\u011funuzun benlik alg\u0131s\u0131n\u0131 y\u00fckseltmek i\u00e7in \u201cM\u00fczikte ne kadar iyi olmak istedi\u011fini biliyorum.", "\u0130stersen ak\u015famlar\u0131 birlikte \u00e7al\u0131\u015fal\u0131m ya da \u00f6zel bir hoca ayarlamaya ne dersin?", "\u201d \u015feklinde konuya yakla\u015fabilirsiniz.", "\u00c7ocu\u011funuz olumsuz sonu\u00e7lar\u0131 engellemek i\u00e7in yalana ba\u015fvurdu\u011funda ise d\u00f6n\u00fcp kendimize bakmak gerekebilir.", "Hatal\u0131 davran\u0131\u015flar kar\u015f\u0131s\u0131ndaki yapt\u0131r\u0131mlar\u0131n\u0131z\u0131n adil oldu\u011funa, \u00e7ok sert olmad\u0131\u011f\u0131na emin olmal\u0131s\u0131n\u0131z.", "Etraf\u0131 da\u011f\u0131tt\u0131\u011f\u0131 i\u00e7in b\u00fct\u00fcn g\u00fcn boyunca \u00e7ocu\u011funuza ki\u015fisel mesafe koyuyor ve surat as\u0131yorsan\u0131z ya da sadece odas\u0131n\u0131n duvar\u0131n\u0131 \u00e7izen \u00e7ocu\u011funuza yapt\u0131r\u0131m olarak t\u00fcm oday\u0131 temizletiyorsan\u0131z yalan s\u00f6ylemek \u00e7ocu\u011funuza daha avantajl\u0131 g\u00f6z\u00fck\u00fcyor olabilir.", "Son olarak, \u00e7ocuklarda d\u00fcr\u00fcstl\u00fc\u011f\u00fc te\u015fvik etmek i\u00e7in yapt\u0131\u011f\u0131 yanl\u0131\u015flar hakk\u0131nda size do\u011fruyu s\u00f6yledi\u011fi her vakit onu \u00f6vmeyi, d\u00fcr\u00fcstl\u00fc\u011f\u00fc i\u00e7in te\u015fekk\u00fcr etmeyi unutmay\u0131n.", "Ayr\u0131ca, \u00e7ocu\u011funuza d\u00fcr\u00fcst olmaman\u0131n ne gibi k\u00f6t\u00fc sonu\u00e7lar\u0131 oldu\u011funu zaman zaman anlatmaya \u00e7al\u0131\u015f\u0131n.", "\u201cYalanc\u0131 \u00e7oban\u201d hikayesi d\u00fcr\u00fcstl\u00fc\u011f\u00fcn \u00f6nemini \u00e7ocuklara anlatan harika bir hikayedir.", "\u00dc\u00e7 ya\u015f gibi erken bir d\u00f6nemden itibaren \u00e7ocuklar bu hikayenin ana fikrini anlayabilirler.", "\u00c7ocuklara manevi de\u011ferleri kazand\u0131rmak zaman al\u0131r, sab\u0131r gerektirir ama o noktaya vard\u0131\u011f\u0131n\u0131zda sizi ve ailenizi, \u00e7ok tatmin edici bir i\u00e7sel zenginlik bekler."]}