{"sentences": ["Merhamet yorgunlu\u011fu 9 Haziran 2017 PAYLA\u015e Yorum yaz A K\u0130TLE ileti\u015fim ara\u00e7lar\u0131n\u0131n meselenin \u00f6z\u00fcn\u00fc pas ge\u00e7en \u201cac\u0131 haber\u201d \u015fablonlar\u0131, tek tip ba\u015fl\u0131klar\u0131, san\u0131yorum merhamet yorgunlu\u011fu da yaratabiliyor.", "\u201cMerhamet yorgunlu\u011fu\u201dnun iki farkl\u0131 bi\u00e7imi var.", "\u0130lki mesleki kavramsal tan\u0131m\u0131yla, \u201ca\u011flamaktan hel\u00e2k olmak\u201d deyimiyle a\u00e7\u0131klanabilenecek bir durum.", "T\u0131pta, \u00f6zellikle hem\u015firelerin hastalarla daha i\u00e7li-d\u0131\u015fl\u0131, sabitlendikleri yataklar\u0131nda parmaklar\u0131n\u0131n alt\u0131ndaki zil olmalar\u0131yla i\u015fleyen bir s\u00fcre\u00e7.", "\u00d6lmekte olan bir hastaya pamukla su vermekten, onu hi\u00e7 kimsenin ziyaret etmedi\u011fi bilgisine kadar giden \u201c\u00e7ileli \u00f6m\u00fcr\u201d tan\u0131kl\u0131\u011f\u0131.", "Bu h\u00e2l, uzun ya da ekstra mesai benzeri, merhamet yorgunlu\u011fu da yarat\u0131yor.", "\u0130\u015fi d\u0131\u015f\u0131ndaki hayat\u0131na da s\u0131z\u0131yor, bir \u00e7o\u011funun.", "Eve \u201ci\u015f\u201d, h\u00fcz\u00fcn g\u00f6t\u00fcr\u00fcyor.", "* * * D\u00fc\u015f\u00fcnd\u00fc\u011f\u00fcm di\u011fer anlam\u0131yla merhamet yorgunlu\u011fu ise farkl\u0131.", "Metal yorgunlu\u011fu gibi bir \u015fey.", "Mesela bir u\u00e7a\u011f\u0131n metal aksamlar\u0131, \u201cb\u00fcnye\u201dsi \u00f6mr\u00fcn\u00fc tamamlad\u0131\u011f\u0131nda, bir daha u\u00e7amaz h\u00e2le gelmesi.", "Ekranlardan, gazetelerden, sosyal medyadan ayn\u0131 dille her an ya\u011fan, payla\u015f\u0131lan, bazen suyu \u00e7\u0131kar\u0131lan ac\u0131 haberler \u201cmerhamet\u201di de etkiliyor ku\u015fkusuz.", "Onlara sosyal medyada emojiler vas\u0131tas\u0131yla d\u00f6k\u00fclen g\u00f6zya\u015flar\u0131.", "Kah\u0131rlar, beddualar, ah-\u0131 vahlar, o g\u00fcn k\u00f6\u015feye konulup da orada unutulan kara kurdeleler, kapkara profil resimleri, tek tip taziyeler de \u201ca\u015f\u0131nma\u201d anlam\u0131nda\u00a0merhamet yorgunlu\u011fu yaratabiliyor.", "Eklemlerine metal yorgunlu\u011fu sinmi\u015f u\u00e7ak nas\u0131l u\u00e7amazsa, merhamet yorgunlu\u011fu, al\u0131\u015fkanl\u0131\u011f\u0131 i\u00e7indeki g\u00f6z de, ya\u015f\u0131n\u0131 yitiriyor belki.", "Bu kuruluk, hem kutlamalara, hem taziyelere yans\u0131yor.", "Sevgililer G\u00fcn\u00fc\u2019nde y\u00e2rine yapraklar\u0131 kalpten, g\u00f6be\u011fi g\u00fcne\u015ften papatya resmi g\u00f6nderiyor, ac\u0131 g\u00fcnlerde \u201cgif\u201d formunda ekranda s\u00fcrekli damlayan g\u00f6zya\u015f\u0131.", "* * * \u00d6yle payla\u015f\u0131yorsa g\u00f6n\u00fcller.", "Bunlar da olsun elbet, itiraz\u0131m ona de\u011fil.", "Ama ba\u015fka \u015feyleri, ba\u015fka \u015fekilde de diyelim; yank\u0131s\u0131 da ekrandaki retweetten, Miki Mouse gibi \u015firin \u015firin a\u011flayan emojiden farkl\u0131 olsun.", "\u00d6yle diyelim ki, belki ba\u015fka \u015feyler de duyal\u0131m.", "Merhametin y\u00fcrekten hissedildi\u011fini ortaya koyan, ac\u0131lar\u0131 nedenleriyle de sorgulayan ve bu hissiyata yan\u0131t verecek \u00e7\u00f6z\u00fcmler beklendi\u011fini kuvvetle anlatan g\u00f6zlerle, s\u00f6zlerle bakmal\u0131 meselelere.", "Edip Cansever\u2019in \u201cBir anlayan olsa anlat\u0131rd\u0131k g\u00f6zya\u015f\u0131n\u0131 da /Hem o zaman g\u00f6zya\u015f\u0131 bile k\u0131nan\u0131rd\u0131\u201d dizelerini anlamak, anlatmak gibi.", "\u015eablon teselliler, sanal kah\u0131rlar de\u011fil, ba\u015fka \u015feyler, ba\u015fka diller gerek.", "S\u0131radanla\u015fan merhametle akamet aras\u0131ndaki ili\u015fki, kafiyeden ibaret de\u011fildir.", "* * * Merhamet, ekrandan izleyince, koltu\u011funda olunca kolay.", "A\u015f\u0131nd\u0131r\u0131c\u0131, al\u0131\u015ft\u0131r\u0131c\u0131 da belki.", "\u00c7\u00fcnk\u00fc \u201cKu\u015flar dallar\u0131 sever, kanatlarsa u\u00e7may\u0131.", "\u201d.", "ZEYT\u0130N A\u011eACI UYUMU\u015e \u00a0 \u201cZEYT\u0130N a\u011fa\u00e7lar\u0131n\u0131n ya\u015f\u0131 sorulmazm\u0131\u015f, sorulursa a\u011faca darl\u0131k, zeytine azl\u0131k gelirmi\u015f.", "(.", ") Latife Tekin Turgutreis\u2019te bir zeytin a\u011fac\u0131n\u0131n kesilece\u011fini duymu\u015f.", "O da akademiye bir zeytin a\u011fac\u0131 ar\u0131yormu\u015f.", "Nar, zeytin kutsal kitaplarda da kutsald\u0131r ya, \u00f6yle olmasa da insan\u0131n kutsal\u0131 say\u0131l\u0131r.", "Nar bereketli, zeytin \u00f6m\u00fcrl\u00fc, incir i\u00e7li, limon giderici.", "Zeytin ta\u015f\u0131nabilir bir a\u011fa\u00e7, g\u00f6\u00e7ebe, bir ba\u015fka topra\u011f\u0131 da benimseyip ya\u015fayabiliyor.", "Fakat ta\u015f\u0131n\u0131rken \u00e7ok yaralanm\u0131\u015f.", "\u0130yile\u015fmesi i\u00e7in de taze manda teze\u011fi ya da may\u0131s\u0131 g\u00f6vdesine sarmak gerekiyormu\u015f.", "Latife\u2019yle Ahmet Filmer sabah taze manda teze\u011fi aramak i\u00e7in \u00e7\u0131km\u0131\u015flar, ellerinde kovayla.", "(.", ") (Zaman ge\u00e7mi\u015f) teze\u011fi bulmu\u015flar, yaras\u0131n\u0131 sarm\u0131\u015flar, fakat zeytin a\u011fac\u0131 \u00f6yle yorgunmu\u015f ki, uyumu\u015f\u201d.", "(\u00b9) \u00a0 ACI \u015eEYLER \u00a0 Sait Faik, zeytin a\u011fac\u0131n\u0131n alt\u0131nda oynayan k\u00fc\u00e7\u00fck bir \u00e7ocu\u011fu rastlar, yan\u0131na yakla\u015f\u0131r.", "\u00c7ocuk korkarak avucundaki ye\u015fil zeytinleri ona uzat\u0131r: \u201cBen ta\u015f atmad\u0131m, kendi kendilerine d\u00fc\u015ft\u00fc bunlar\u201d.", "\u201cOnlar ne?", "\u201d der,\u00a0\u201cAc\u0131 \u015feyler\u201d yan\u0131t\u0131n\u0131 verir \u00e7ocuk.", "Ve \u201cSizin mi bu zeytinler?", "\u201d diye sorar.", "\u201cHay\u0131r\u201d der, Sait Faik, \u201cBu zeytinler kimsenin de\u011fil\u201d."]}