{
    "sentences": [
        "Günümüzde laser teknolojisi, başta göz olmak üzere pek çok ameliyatta kullanılıyor.",
        "Laserin en önemli kullanım alanlarının başında ise estetik ve kozmetik işlemler geliyor.",
        "Yeni nesil laser aletleri, yüksek bilgisayar teknolojileri sayesinde derinin istenen seviyesi ve derinliğinde etkili olabiliyor.",
        "Bu üstün teknoloji sayesinde laseri istediğimiz organda, istediğimiz güçte kullanabiliyoruz.",
        "Böylece deriye hiçbir zarar vermeden, hemen altındaki istenmeyen dokudan veya kıl kökünden kurtulabiliyoruz.",
        "Laseri ameliyatta bistüri amacıyla da kullanabiliyor, bu sayede dokuların çok daha az kanamasını sağlayabiliyoruz.",
        "Bu da bize daha rahat, risksiz, aynı zamanda çok daha iyi görüş sağlayan bir ameliyat olanağı tanıyor.",
        "Estetik ve kozmetik işlemlerde kullanımına gelince.",
        "Özellikle yüz yaşlanmasının tedavisinde kullanılan “karbondioksit laser” sayesinde, yüz derisinde oluşan ince kırışıklıkları ortadan kaldırabiliyoruz.",
        "Burada yaptığımız işlem şu: Derinin en üst katmanını laser ile çok ince bir biçimde ortadan kaldırıp yepyeni bir deri ortaya çıkmasını sağlıyoruz.",
        "Yeni deri neredeyse bebek cildi gibi tertemiz ve derinin ana yapısı olan kolajen dokusundan yana da son derece zengin oluyor.",
        "Karbondioksit laser ile yüz gençleştirme işlemi yaptığımızda, derinin iyileşme süreci yaklaşık bir haftayı buluyor.",
        "Ancak normal deri rengine ulaşması 3-6 hafta sürebiliyor.",
        "DAHA AZ KANAMA OLUYOR Laserin bir diğer kullanım alanı ise derinin çeşitli damarsal hastalıkları.",
        "“Hemangiom” dediğimiz damar genişlemelerinin tedavisi için değişik laser türleri kullanıyoruz.",
        "Kişiye göre seans sayısı değişen bu uygulama sonucunda, çoğu kez hiç iz kalmadan, mükemmele yakın sonuçlar alabiliyoruz.",
        "Eskiden iz bırakılarak yapılabilen bu tedaviler için laser gerçekten büyük avantaj sağlıyor.",
        "İSTENMEYEN TÜYLERDEN KURTARIYOR Vücuttaki istenmeyen tüylerden kalıcı olarak kurtulmak isteyenler de bu teknikten medet umuyor.",
        "Özellikle son 10 yılda geliştirilen laser aletleri sayesinde, hem kadınlar hem de erkekler bu sorunlarından kurtuluyor.",
        "Ancak burada dikkat edilmesi gereken en önemli unsur, deri ve kıl yapısının tespit edilmesi ve buna uygun dalga boyunun kullanılması.",
        "Laser epilasyon koyu renkli kıl köklerinde son derece iyi sonuç verirken, açık renklerde koyu renklerdeki kadar başarılı sonuçlar alınamıyor.",
        "Öte yandan, açık renk tüylerin giderilebilmesi için de yeni laser aletlerinin geliştirilmesine çalışılıyor.",
        "Eski tip laser aletlerinde kıl köklerini tahrip ederken yer yer deri dokusuna da zarar verilebiliyorken, son teknoloji aletlerle daha seçici ve daha az ağrılı sonuca, daha kısa sürede ulaşmak mümkün oluyor.",
        "DÖVMELER LASERLE SİLİNİYOR Dövmeler (Tatuaj) günümüzde birçok gencin vazgeçilmez tutkusu haline geldi.",
        "Hatta orta yaş grubundaki kişiler arasında da hızla yaygınlaşıyor.",
        "Ancak vücudun değişik bölgelerine yapılabilen bu özel süslemeler, zaman içinde bıktırabiliyor, sildirilmek istenebiliyor.",
        "Bunların silinmesi eskiden çok zordu, çoğu kez de istenilen sonuçlar alınamazdı.",
        "ışlemler sonrasında ise kimi zaman oldukça fazla iz kalabiliyordu.",
        "Son 10-15 yılda geliştirilen laserler ile bu işlem de kolaylaştı.",
        "Ancak geliştirilen laser cihazları koyu renk ve siyah tonlara etkili olmakta, parlak renklerde istenilen sonucu verememekte.",
        "Bu sebeple ileride sildirme ihtimaline karşı, dövme yaptırırken renk seçimleri çok iyi yapılmalı.",
        "Yani dövme yaptırırken, sonradan kolay silinebilmesi için parlak renkler değil, siyah renk tercih edilmeli.",
        "SAÇ EKİMİNDE DE KULLANILIYOR Laserin estetik cerrahide birçok alanda kullanıldığını, başarılı sonuçlar alınabildiğini artık rahatlıkla söyleyebiliyoruz.",
        "Bu alanlardan biri de kanamayı azaltıcı etkisi nedeniyle saç ekimlerinde laserden yararlanılması.",
        "Bu işlemde de laser saçın ekileceği yerin hazırlanmasında kullanılıyor, ardından saç köklerinin nakledilmesi işlemine geçilebiliyor."
    ]
}
