{"sentences": ["Estetik d\u00fcnyas\u0131nda laser 15 \u015eubat 2010 PAYLA\u015e Yorum yaz A G\u00fcn\u00fcm\u00fczde laser teknolojisi, ba\u015fta g\u00f6z olmak \u00fczere pek \u00e7ok ameliyatta kullan\u0131l\u0131yor.", "Laserin en \u00f6nemli kullan\u0131m alanlar\u0131n\u0131n ba\u015f\u0131nda ise estetik ve kozmetik i\u015flemler geliyor.", "Yeni nesil laser aletleri, y\u00fcksek bilgisayar teknolojileri sayesinde derinin istenen seviyesi ve derinli\u011finde etkili olabiliyor.", "Bu \u00fcst\u00fcn teknoloji sayesinde laseri istedi\u011fimiz organda, istedi\u011fimiz g\u00fc\u00e7te kullanabiliyoruz.", "B\u00f6ylece deriye hi\u00e7bir zarar vermeden, hemen alt\u0131ndaki istenmeyen dokudan veya k\u0131l k\u00f6k\u00fcnden kurtulabiliyoruz.", "\ufffd Laseri ameliyatta bist\u00fcri amac\u0131yla da kullanabiliyor, bu sayede dokular\u0131n \u00e7ok daha az kanamas\u0131n\u0131 sa\u011flayabiliyoruz.", "Bu da bize daha rahat, risksiz, ayn\u0131 zamanda \u00e7ok daha iyi g\u00f6r\u00fc\u015f sa\u011flayan bir ameliyat olana\u011f\u0131 tan\u0131yor.", "Estetik ve kozmetik i\u015flemlerde kullan\u0131m\u0131na gelince.", "\u00d6zellikle y\u00fcz ya\u015flanmas\u0131n\u0131n tedavisinde kullan\u0131lan \u201ckarbondioksit laser\u201d sayesinde, y\u00fcz derisinde olu\u015fan ince k\u0131r\u0131\u015f\u0131kl\u0131klar\u0131 ortadan kald\u0131rabiliyoruz.", "Burada yapt\u0131\u011f\u0131m\u0131z i\u015flem \u015fu: Derinin en \u00fcst katman\u0131n\u0131 laser ile \u00e7ok ince bir bi\u00e7imde ortadan kald\u0131r\u0131p yepyeni bir deri ortaya \u00e7\u0131kmas\u0131n\u0131 sa\u011fl\u0131yoruz.", "Yeni deri neredeyse bebek cildi gibi tertemiz ve derinin ana yap\u0131s\u0131 olan kolajen dokusundan yana da son derece zengin oluyor.", "Karbondioksit laser ile y\u00fcz gen\u00e7le\u015ftirme i\u015flemi yapt\u0131\u011f\u0131m\u0131zda, derinin iyile\u015fme s\u00fcreci yakla\u015f\u0131k bir haftay\u0131 buluyor.", "Ancak normal deri rengine ula\u015fmas\u0131 3-6 hafta s\u00fcrebiliyor.", "DAHA AZ KANAMA OLUYOR Laserin bir di\u011fer kullan\u0131m alan\u0131 ise derinin \u00e7e\u015fitli damarsal hastal\u0131klar\u0131.", "\u201cHemangiom\u201d dedi\u011fimiz damar geni\u015flemelerinin tedavisi i\u00e7in de\u011fi\u015fik laser t\u00fcrleri kullan\u0131yoruz.", "Ki\u015fiye g\u00f6re seans say\u0131s\u0131 de\u011fi\u015fen bu uygulama sonucunda, \u00e7o\u011fu kez hi\u00e7 iz kalmadan, m\u00fckemmele yak\u0131n sonu\u00e7lar alabiliyoruz.", "Eskiden iz b\u0131rak\u0131larak yap\u0131labilen bu tedaviler i\u00e7in laser ger\u00e7ekten b\u00fcy\u00fck avantaj sa\u011fl\u0131yor.", "\u0130STENMEYEN T\u00dcYLERDEN KURTARIYOR V\u00fccuttaki istenmeyen t\u00fcylerden kal\u0131c\u0131 olarak kurtulmak isteyenler de bu teknikten medet umuyor.", "\u00d6zellikle son 10 y\u0131lda geli\u015ftirilen laser aletleri sayesinde, hem kad\u0131nlar hem de erkekler bu sorunlar\u0131ndan kurtuluyor.", "Ancak burada dikkat edilmesi gereken en \u00f6nemli unsur, deri ve k\u0131l yap\u0131s\u0131n\u0131n tespit edilmesi ve buna uygun dalga boyunun kullan\u0131lmas\u0131.", "Laser epilasyon koyu renkli k\u0131l k\u00f6klerinde son derece iyi sonu\u00e7 verirken, a\u00e7\u0131k renklerde koyu renklerdeki kadar ba\u015far\u0131l\u0131 sonu\u00e7lar al\u0131nam\u0131yor.", "\u00d6te yandan, a\u00e7\u0131k renk t\u00fcylerin giderilebilmesi i\u00e7in de yeni laser aletlerinin geli\u015ftirilmesine \u00e7al\u0131\u015f\u0131l\u0131yor.", "Eski tip laser aletlerinde k\u0131l k\u00f6klerini tahrip ederken yer yer deri dokusuna da zarar verilebiliyorken, son teknoloji aletlerle daha se\u00e7ici ve daha az a\u011fr\u0131l\u0131 sonuca, daha k\u0131sa s\u00fcrede ula\u015fmak m\u00fcmk\u00fcn oluyor.", "D\u00d6VMELER LASERLE S\u0130L\u0130N\u0130YOR D\u00f6vmeler (Tatuaj) g\u00fcn\u00fcm\u00fczde bir\u00e7ok gencin vazge\u00e7ilmez tutkusu haline geldi.", "Hatta orta ya\u015f grubundaki ki\u015filer aras\u0131nda da h\u0131zla yayg\u0131nla\u015f\u0131yor.", "Ancak v\u00fccudun de\u011fi\u015fik b\u00f6lgelerine yap\u0131labilen bu \u00f6zel s\u00fcslemeler, zaman i\u00e7inde b\u0131kt\u0131rabiliyor, sildirilmek istenebiliyor.", "Bunlar\u0131n silinmesi eskiden \u00e7ok zordu, \u00e7o\u011fu kez de istenilen sonu\u00e7lar al\u0131namazd\u0131.", "\u0131\u015flemler sonras\u0131nda ise kimi zaman olduk\u00e7a fazla iz kalabiliyordu.", "Son 10-15 y\u0131lda geli\u015ftirilen laserler ile bu i\u015flem de kolayla\u015ft\u0131.", "Ancak geli\u015ftirilen laser cihazlar\u0131 koyu renk ve siyah tonlara etkili olmakta, parlak renklerde istenilen sonucu verememekte.", "Bu sebeple ileride sildirme ihtimaline kar\u015f\u0131, d\u00f6vme yapt\u0131r\u0131rken renk se\u00e7imleri \u00e7ok iyi yap\u0131lmal\u0131.", "Yani d\u00f6vme yapt\u0131r\u0131rken, sonradan kolay silinebilmesi i\u00e7in parlak renkler de\u011fil, siyah renk tercih edilmeli.", "SA\u00c7 EK\u0130M\u0130NDE DE KULLANILIYOR Laserin estetik cerrahide bir\u00e7ok alanda kullan\u0131ld\u0131\u011f\u0131n\u0131, ba\u015far\u0131l\u0131 sonu\u00e7lar al\u0131nabildi\u011fini art\u0131k rahatl\u0131kla s\u00f6yleyebiliyoruz.", "Bu alanlardan biri de kanamay\u0131 azalt\u0131c\u0131 etkisi nedeniyle sa\u00e7 ekimlerinde laserden yararlan\u0131lmas\u0131.", "Bu i\u015flemde de laser sa\u00e7\u0131n ekilece\u011fi yerin haz\u0131rlanmas\u0131nda kullan\u0131l\u0131yor, ard\u0131ndan sa\u00e7 k\u00f6klerinin nakledilmesi i\u015flemine ge\u00e7ilebiliyor."]}