{"sentences": ["Demokratik devleti tepeden t\u0131rna\u011fa yeniden kurmak 21 Temmuz 2016 PAYLA\u015e Yorum yaz A S\u0130ZCE Almanya\u2019da, Fransa\u2019da, Britanya\u2019da veya Amerika\u2019da bizdeki Fetullah\u00e7\u0131lar gibi devleti ele ge\u00e7irmeye \u00e7al\u0131\u015fan bir \u00f6rg\u00fctl\u00fc g\u00fcc\u00fcn yoklu\u011fu, bu \u00fclkelerde insanlar\u0131n daha iyi kalpli ve demokrasiye sad\u0131k olmas\u0131ndan m\u0131d\u0131r, yoksa o \u00fclkelerde b\u00f6ylesi ele ge\u00e7irmeleri imk\u00e2ns\u0131z k\u0131lan kimi d\u00fczenlemeler y\u00fcz\u00fcnden midir?", "Bana soracak olursan\u0131z, T\u00fcrkiye iktidar\u0131yla muhalefetiyle bundan sonras\u0131n\u0131 tasarlamaya bu c\u00fcmledeki soruyla ba\u015flamal\u0131d\u0131r.", "Bug\u00fcn sahip oldu\u011fumuz ve bir vaizin \u00f6nderli\u011finde 40 y\u0131l \u00f6nce yola \u00e7\u0131km\u0131\u015f bir inan\u00e7 grubu taraf\u0131ndan neredeyse ele ge\u00e7irilmi\u015f olan devletimizin temel yap\u0131s\u0131 esasen 19.", "y\u00fczy\u0131ldan kalmad\u0131r.", "Merkezi y\u00f6netimimizi, b\u00fcrokratik oligar\u015fimizi \u00f6rnek ald\u0131\u011f\u0131m\u0131z Fransa kendi kamu y\u00f6netim modelini yenilerken biz zahmet edip bunu yapmad\u0131k.", "Memurlar\u0131m\u0131z\u0131n yarg\u0131lanmas\u0131n\u0131 t\u00fcrl\u00fc \u015farta ba\u011flayan kanunumuz bile Cumhuriyet \u00f6ncesine ait.", "Ba\u015fta ordumuz olmak zere bu kamu kurumlar\u0131m\u0131z hi\u00e7bir bi\u00e7imde demokratik hesap verebilirlik ilkeleriyle \u00e7al\u0131\u015fmayan, a\u015f\u0131r\u0131 g\u00fcc\u00fcn tek elde topland\u0131\u011f\u0131 kurumlar.", "Darbeciler o gece Hulusi Akar\u2019\u0131 korkutup bildiriyi imzalatmay\u0131 ba\u015farm\u0131\u015f olsayd\u0131 bug\u00fcn bu yaz\u0131 dahil hi\u00e7bir \u015fey yaz\u0131lam\u0131yor olacakt\u0131.", "Akar\u2019\u0131 korkmad\u0131\u011f\u0131 i\u00e7in kutlayal\u0131m ama insan bu ve can tatl\u0131 gelebilir, yar\u0131nki Genelkurmay Ba\u015fkan\u0131\u2019n\u0131n korkmayaca\u011f\u0131ndan emin olamay\u0131z.", "Ordumuzun toplam subay-astsubay mevcudu i\u00e7inde asl\u0131nda k\u00fc\u00e7\u00fck bir gruptan, ordudaki toplam tu\u011fgeneral mevcudu i\u00e7inde de k\u00fc\u00e7\u00fck bir gruptan s\u00f6z ediyoruz ama bu kadar k\u00fc\u00e7\u00fcc\u00fck bir grup devleti ele ge\u00e7irebilecek g\u00fcce ula\u015fmak \u00fczereydi.", "Ve unutmay\u0131n, onlarla sokakta vatanda\u015f ve polis sava\u015ft\u0131, ordunun geri kalan\u0131 de\u011fil.", "T\u00fcrkiye\u2019nin \u00f6n\u00fcndeki b\u00fcy\u00fck sorun, b\u00fct\u00fcn bu devlet kurumlar\u0131n\u0131n, evet Maliye\u2019den Milli E\u011fitim\u2019e, Tar\u0131m Bakanl\u0131\u011f\u0131\u2019ndan TSK\u2019ya, Hazine\u2019den D\u0131\u015fi\u015fleri\u2019ne ve en \u00f6nemlisi polisi dahil m\u00fclkiye te\u015fkilat\u0131ndan yarg\u0131s\u0131na, tepeden t\u0131rna\u011fa yeni ba\u015ftan yap\u0131land\u0131r\u0131lmas\u0131 ihtiyac\u0131.", "Bu kurumlar\u0131n demokratik hesap verebilirli\u011fini sa\u011flayabilmeliyiz.", "Bunun i\u00e7in liyakati ve kanunlara sadakati \u00f6n plana \u00e7\u0131karabilmeliyiz.", "Bunu ba\u015faramazsak bug\u00fcn on binlerce Fetullah\u00e7\u0131y\u0131 tasfiye ederiz, yar\u0131n \u00f6b\u00fcr g\u00fcn ba\u015fka bir grup \u00e7\u0131kar bu kez onu tasfiye etmek i\u00e7in yine elimize baltalar\u0131 almam\u0131z gerekir.", "\u0130ktidar ve muhalefetin kafa kafaya verip yapmas\u0131 gereken ilk i\u015f budur.", "OHAL \u00c7OK G\u00dcZEL GELSENE!", "GECEDEN beri Ola\u011fan\u00fcst\u00fc Hal rejiminin asl\u0131nda ne kadar g\u00fczel, ne kadar \u2018normal\u2019 ve ne kadar demokrasi gere\u011fi oldu\u011funa ili\u015fkin s\u00f6zler dinliyoruz; anla\u015f\u0131lan daha da dinleyece\u011fiz.", "Madem o kadar g\u00fczel ve pratik hareket etme imk\u00e2n\u0131 veren bir d\u00fczendi, 15 Temmuz sabah\u0131 neden \u2018ola\u011fan\u2019d\u0131k?", "Sabah Ba\u015fbakan Yard\u0131mc\u0131s\u0131 Mehmet \u015eim\u015fek\u2019i dinledim NTV\u2019de, \u2018G\u00fcndelik hayat etkilenmeyecek, biz bunu kanun g\u00fcc\u00fcnde kararname yetkisi i\u00e7in \u00e7\u0131kar\u0131yoruz\u2019 diyordu.", "Bu s\u00f6zlere sevinmeli mi \u00fcz\u00fclmeli mi bilemedim.", "Dileyelim ki h\u00fck\u00fcmet i\u015fini 3 ayda bitirsin, 80 ve 90\u2019larda G\u00fcneydo\u011fu\u2019da oldu\u011fu gibi OHAL normal hale d\u00f6n\u00fc\u015fmesin.", "\u00d6MER D\u0130N\u00c7ER\u2019\u0130N KAMU REFORMU \u00a0 GEL\u0130N 2000\u2019lerin ba\u015f\u0131na, AK Parti\u2019nin sahiden devlette reform yapmak istedi\u011fi y\u0131llara geri d\u00f6nelim.", "O zaman daha sonra bakanl\u0131k ve milletvekilli\u011fi de yapacak olan \u00d6mer Din\u00e7er, Ba\u015fbakanl\u0131k M\u00fcste\u015far\u0131\u2019yd\u0131 ve yanl\u0131\u015f hat\u0131rlam\u0131yorsam toplam 4 kanundan olu\u015fan bir kamu y\u00f6netimi reformunun haz\u0131rlanmas\u0131nda b\u00fcy\u00fck rol oynam\u0131\u015ft\u0131.", "AK Parti bu reformlar\u0131 Meclis\u2019ten ge\u00e7irdi ama Cumhurba\u015fkan\u0131 Ahmet Necdet Sezer veto etti, sonra da bu kanunlar\u0131 b\u00fcy\u00fck \u00f6l\u00e7\u00fcde unuttuk.", "Kanunlardan biri, siyasi memurluk imk\u00e2n\u0131 getiriyordu h\u00fck\u00fcmetlere.", "Yani bir iktidar geldi\u011finde devlet y\u00f6netiminin belli seviyeleri tamamen bo\u015falacak, yeni iktidar o seviyelere kendi g\u00f6nl\u00fcne g\u00f6re insanlar\u0131 atayabilecekti.", "\u00d6mer Din\u00e7er bug\u00fcn Habert\u00fcrk gazetesinde yaz\u0131lar yaz\u0131yor ve zaman zaman bu yaz\u0131lar\u0131nda \u2018iyi y\u00f6netim\u2019in nas\u0131l olmas\u0131 gerekti\u011fini de s\u00f6yl\u00fcyor.", "Zaman\u0131nda Cumhurba\u015fkan\u0131 Recep Tayyip Erdo\u011fan\u2019la aralar\u0131nda ne ge\u00e7ti de Din\u00e7er oradan uzakla\u015ft\u0131 bilmiyorum ama bug\u00fcnler \u00d6mer Din\u00e7er\u2019in bilgisine ba\u015fvurmak i\u00e7in en uygun g\u00fcnler sanki."]}