{
    "sentences": [
        "Türkiye’nin yoğun gündeminde yeterince irdelenmedi belki.",
        "Kıyısından köşesinden, ama çoğunlukla da siyasi yorumlar.",
        "Hani DTP’nin gündeme getirdiği \"Bulgaristan modeli\" açıklaması sonrasında.",
        "Beylik lafları seviyoruz ya!",
        "Klişecilik, kopyacılık.",
        "Her neyse.",
        "Oysa, önceki hafta Bulgaristan’da çok önemli bir seçim gerçekleşti.",
        "Mahalli yöneticilerin seçildiği.",
        "Bu seçimde Türklerin ağırlıklı olduğu Hak ve Özgürlükler Hareketi de (HÖH) önemli bir sınav verdi.",
        "Son 5 yıldır Bulgaristan politikasında etkili olan ve önemli başarılara imza atan HÖH, yerel seçimlerde bir kez daha \"halk kantarı\"na çıktı.",
        "Kolay değil; bilinen zorluklar.",
        "Zaman zaman gündeme getirilen haksız eleştiriler.",
        "Ona rağmen elde edilen başarı.",
        "Halkın güveninin kazanılması.",
        "Bir seçimden daha yüz akı ile çıkılması.",
        "Geçen yerel seçimlerde Hak ve Özgürlükler Hareketi’nin kazandığı Belediye sayısı 30’du.",
        "Bu seçimde ciddi bir artış; 41 Belediye.",
        "Biri Büyükşehir.",
        "Ve diğer rakamlar: HÖH; Bulgaristan genelinde Belediye Meclis üyeliklerinde 2.",
        "parti konumuna yükseldi.",
        "3 Belediye’de de HÖH’ün desteklediği adaylar başarılı oldu.",
        "Bu rakamları alt alta getirdiğinizde yükselen bir grafik dikkat çekiyor.",
        "Ve bir başarı tablosu.",
        "Onun için Bulgaristan’dan söz ederken, ayrımcı bir yaklaşım değil, tam tersine oradaki bütünleşme ve dayanışma öne çıkarılmalı.",
        "Ve bunun sonrasında yaratılan dost ortamı.",
        "Hizmetlerin halka daha etkin ulaşımı.",
        "Yani.",
        "Problem, sancı değil, aksine bütünleşme.",
        "Bir güzellikler manzumesi.",
        "Tabi elde edilen bu başarıya, Türkiye’den seçimler sırasında Bulgaristan’a kadar giderek destekte bulunan yurttaşlarımızın da büyük katkısı oldu.",
        "Bir çoğu ile konuştum.",
        "Baktım ceplerinde benim seçim öncesi yazdığım yazı.",
        "Yüreklerinde farklı bir heyecan ve sorumluluk.",
        "Yüzlerinde ve göz bebeklerinde bir başarıya ortak olmanın keyfi.",
        "En çok İzmir ve Bursa’dan ilgi oldu seçimlere.",
        "Çoğunlukla otobüsler; bir yandan bir hasretin bir ölçüde de olsa giderilmesine aracı oldu, bir yandan da bir yurttaşlık gereğinin yerine getirilmesine.",
        "Kimi günü birlik gitti geldi.",
        "Kimi birkaç gün hasret giderdi.",
        "Hem de sonucu bekledi.",
        "Şimdi elbette bir başarı öyküsü.",
        "Şimdi elbette yüreklerde farklı bir mutluluk.",
        "Ve kilometrelerce yol katedenler de, elde edilen başarıya ortak olma sevinci.",
        "Bulgaristan’a yerel seçimler sonrasında bu gözlükle bakmak daha doğru.",
        "Sığ ve kısır tartışmalar yerine.",
        "Soydaşlarımız da, Bulgaristan’da HÖH’ü destekleyenler de, o partinin temsilcileri de bunu istiyor.",
        "Önemli olan bu.",
        "Gerçek ve gerekli olan da.",
        "Onların da katkısı oldu: Bulgaristan’da gerçekleşen yerel seçimlerde Hak ve Özgürlükler Hareketi’nin elde ettiği başarıda Türkiye’den giden seçmenlerin de katkısı oldu.",
        "Çamdibi, Yeşilova, Mersinli, Gültepe, Gaziemir, Sarnıç, Görece ve birçok beldeden soydaşlar oy kullanmak için Bulgaristan’a gitti.",
        "Sarnıç’tan giderek oy kullanan yurttaşlarımız \"Katkımız olduysa ne mutlu\" dedi."
    ]
}
